Привиди Другої світової та Холодної воєн на полях російсько-української війни
Холодна війна закінчилася більш як 30 років тому, але “привиди” її гарячої фази, які вже декілька десятиліть мали б бути експонатами в музеях, активно використовуються на полях російсько-української війни. 
Ба більше, на полі бою трапляються бойові машини, які воювали ще у Другу світову війну. 
Наша війна незвичайна: в одному строю їдуть сучасні високотехнологічні бойові машини по типу Leopard 2A6 разом із “реліктами” епохи “Кузькиної матері” M-55S та Leopard 1. 
З іншого боку, ситуація дзеркальна: поряд із Т-90М і БМП-3 їдуть Т-55/54 та Т-62. 
Звісно ж, частина з цих машин модернізується, на них встановлюються сучасні системи навігації та зв’язку, оптичні денні та нічні канали, які продовжують життя старих бойових машин. 
Модернізація електроніки не компенсує захист, який не відповідає сучасним вимогам, але відкриває нові можливості використання, до прикладу, для стрільби із закритих позицій. 
Російсько-українська війна розпочалася не 24.02.2022, а раніше – у 2014 році, з анексією Криму та початком антитерористичної операції на Донбасі, тож доречно буде розглянути використання таких бойових машин у той період. 
Однією з таких бойових машин у руках проросійських терористів став ИС-3, який стояв у селищі Олександро-Калинове. Бойовики так званої “ДНР”, починаючи з травня 2014 року, оглядали бойову машину, пізніше її змогли завести та відправити у Костянтинівку на ремонт. 
122-мм гармата Д-25Т була виведена з ладу під час демілітаризації танка, відповідно, її використання було неможливим. Бойовики встановили на танк 12,7-мм кулемет НСВ. 
Бойовики заявляли, що 30 червня ИС-3 обстріляв із кулемета український блокпост у селі Улянівка, буцімто вбивши трьох та поранивши трьох українських військових, однак жодних підтверджень цього немає. 
Після визволення Костянтинівки бойовики покинули танк. Українські сили відправили його до Києва, звідки перевезли на Миколаївщину в музей ракетних військ. 
У лютому 2014 року бойовики угрупування “Казачья Национальная гвардия”, що підпорядковувалися так званій “ЛНР”, зняли з постаменту біля антрацитського будинку культури Т-34-85. Бойова машина була встановлена в пам’ять про визволення міста від німецьких військ. 
Терористи з “КНГ” встановили на борти танка протикумулятивні решітки, які додатково закривали котки, наварили додатковий захист на паливні баки та встановили траки на лобову проєкцію гусениць. 
Пропагандистські ресурси так званої “ЛНР” показували, як Т-34-85 їздить вулицями Антрациту та заявляли, що бойова машина готова вступити в бій. Однак на цьому все закінчилося, про використання цього танка у бойових діях інформація відсутня, згодом його повернули на місце. 
Легендарний харківський Т-34-85 використовували й українські оборонці під час повномасштабної російсько-української війни. Під час боїв за Лисичанськ Т-34-85 зняли з постаменту №227. Імовірно, танк використовували українські сили для загородження дороги, але аж ніяк для ведення вогню. 
Ще одним цікавим моментом у російсько-українській війні став Pz. Kpfw. IV під Кремінною. Танк оснащений гусеницями від БМП-1/БМП-2, тож, найімовірніше, він був на ходу. Судячи з фотографій, він підірвався на міні або був уражений безпілотником. 
Яке з’єднання і для чого використовувало цей танк, невідомо, однак можна припустити, що він став приманкою для російських безпілотників та артилерії або броньованим транспортником. 
Перші повідомлення про використання росіянами танків Т-62 у російсько-українській війні з’явилися у травні 2022 року. Варто зазначити, що ці танки брали участь у війні в Грузії та пішли на зберігання близько десятиліття тому. 
Раніше, у жовтні 2021 року, з’явилися докази використання Т-62МВ частинами Південного військового округу. Також відомо, що в серпні 2018 року під час навчань “Восток-2018” російські військові зняли щонайменше кількадесят Т-62М та Т-62МВ зі зберігання. 
Під час російсько-української війни танки почали обладнуватися “мангалами” на башті та моторно-трансмісійсному відділенні для захисту від квадрокоптерів зі скидами та FPV-дронів. Траплялися “царь-мангали”, які закривали танк у всіх проєкціях. 
Однак такі модернізації дають додаткове навантаження на слабкий двигун В-55, проблеми з яким не вирішили за часів СРСР. 
У жовтні 2022 року стало відомо, що 103-й бронетанковий завод під Читою отримав замовлення на ремонт та удосконалення близько 800 танків Т-62 упродовж трьох років. 
Росіяни планують оснастити Т-62 сучасними тепловізорами й нічними прицілами, посилити їх захист шляхом встановлення навісної броні, захисту проти ракетних комплексів та кормового захисту від гранатометів. 
За даними OSINT-сервісу Oryx, росіяни втратили 37 Т-62 різних модифікацій знищеними, а 45 захопили українські війська. 
Деякі із захоплених Т-62 перероблюються під броньовані ремонтно-евакуаційні машини та машини вогневої підтримки. 
Т-62 взятий на озброєння радянської армії ще у 1961 році, у 80-х роках його визнали остаточно застарілим і почали виводити на зберігання. Деяка кількість танків залишалися на озброєнні РФ до 2000-х років і поступово знімалися з озброєння, але потім, приблизно у 2018, їх почали повертати у стрій. 
Після появи Т-62 на полі бою російсько-української війни користувачі мережі жартували про відновлення Т-55/54, однак досить швидко жарти стали реальністю, але з “нюансом”. 
У вересні 2022 року Словенія оголосила, що передасть Україні танки M-55S, які є модернізованою версією радянського Т-55. 
Словенську модернізацію здійснювали компанія STO RAVNE та ізраїльська Elbit. Танк отримав удосконалену систему управління вогнем із цифровим балістичним обчислювачем та стабілізацією гармати в обох площинах. Також M-55S отримав аналогічну до Leopard 1 105-мм гармату L7. 
Навідник отримав новий приціл Fotona SGS-55 з лазерним далекоміром, а командир – Fotona COMTOS-55 із незалежною лінією візування стабілізації. Крім того, танк отримав систему сигналізації про лазерне опромінювання LIRD-1A і пов’язану з ним систему постановки димової завіси IS-6, які можуть працювати в автоматичному режимі. 
Крім того, був модернізований двигун, його потужність була збільшена з 520 кінських сил до 600. Також M-55S отримав нові гумометалеві гусениці. 
Перші докази перебування M-55S в Україні з’явилися у грудні 2022 року, трохи згодом стало відомо, що вони стоять на озброєнні 47-ї окремої механізованої бригади. 
Насправді українські оборонці почали використовувати Т-54 значно раніше, під час оборони Маріуполя. Відомо, що танк був знятий з постаменту на території “Азовсталі”, найімовірніше, був відбуксируваний і використовувався для укріплення оборонних позицій. 
Пізніше, у березні 2023 року, стало відомо, що росіяни перекидають ешелон танків Т-55/54 з міста Арсеньєв, у якому розміщена 1295 Центральна база резерву і зберігання танків. 
У квітні росіяни оприлюднили відео з зони бойових дій, на якому було видно танк, схожий на Т-54 або Т-55. 
Знищення та пошкодження Т-55 – це досить рідкісна подія. Пошкодження одного Т-55 було зафіксоване 5 серпня 2023 року, а знищення бойової машини неуточненого типу, яка може бути Т-54 або Т-55, було зафіксоване 18 червня. 
Підтвердження знищення Т-55 відбулося нещодавно, про це повідомлялося 4 січня 2024 року. 
Росіяни, найімовірніше, використовують танки Т-55/54 та Т-62 для стрільби з закритих позицій. Однак варто зазначити, що бойові машини двох типів знищувалися під час наступальних дій. 
Перша інформація про поставку Україні танків Leopard 1 пролунала у квітні 2022 року, тоді стало відомо, що компанія Rheinmetall готує 50 танків у версії А5 . 
Наміри компанії передати Україні оприлюднив генеральний директор компанії Армін Паппергер. Тоді на складах компанії перебувало близько 100 бойових машин. 
Пізніше стало відомо, що уряд Німеччини отримав запит від Rheinmetall на поставку Україні 88 бойових машин загальною вартістю понад 2 мільярди євро. Номенклатура техніки не уточнювалася, однак можна припустити, що там були Leopard 1. 
На початку лютого 2023 року з’явилася інформація, що уряд Німеччини має намір схвалити передачу Україні танків Leopard 1 із промислових запасів. Потім до Німеччини приєдналися Данія та Нідерланди, які також зберігали велику кількість танків після виведення з експлуатації. 
У квітні повідомлялося, що українські військові почали опановувати ці бойові машини, тоді ж представники німецького уряду заявили, що Україна почне отримувати танки уже у другій половині 2023 року. 
Нарешті, перші Leopard 1А5 були передані до арсеналу Збройних Сил України ближче до осені. Всього Україна має отримати близько 180 машин. 
