Німецька кішка: Leopard 2A4 та Leopard 2A6 у складі Збройних Сил України
Танки Leopard 2 хоч і стали одними з основних бойових західних танків, які передали Збройним Силам України, але при цьому деякі з них виявилися у найкращому технічному стані. Україна отримала від західних партнерів танки Leopard 2 у варіанті А4, Strv 122A та А6, і саме версія А6 стала однією з найновіших моделей, які є у складі ЗСУ. 
Перші танки Leopard 2 передав Україні у січні 2023 року уряд Німеччини. Тоді пообіцяли надати 14 танків Leopard 2A6 зі складу Бундесверу та забезпечити формування повного танкового батальйону. На додачу до німецьких машин три танки Leopard A6 передала Португалія, 10 машин у варіанті Stridsvagn 121 та 122A (Leopard 2A4/5) дала Швеція. Вже у квітні 2023 року уряд Німеччини відзвітував про утворення першого танкового батальйону на танках цього типу у складі Збройних Сил України. 
Утворення другого танкового батальйону на цих танках організувала Польща, яка передала Україні 14 танків Leopard 2A4. Танки у версії А4 передала Норвегія (8 машин), Канада (8 машин) та Іспанія (6 машин). 
20 квітня 2023 року Данія та Нідерланди оголосили про спільне придбання ще 14 Leopard 2A4 з промислових складів Німеччини, їх відновлення та безоплатне надання Україні від початку 2024 року. 
Перші танки у версії А4 були вироблені на підприємстві KraussMaffei у грудні 1985 року і стали п’ятою партією Leopard 2 саме у варіанті А4. Всього за час виробництва було замовлено чотири партії Leopard 2A4 загальною кількістю 695 машин, що зробили цю модель найпоширенішою у сімействі Leopard 2. 
Головним поліпшенням версії А4 стало використання цифрового балістичного комп’ютера, що дало можливість легше проводити інтеграцію нових снарядів у системи танка. Зміни також полягали у заварюванні бортового люка завантаження боєприпасів, який до того активно використовувався. 
Оскільки виробництво машин у цій версії тривало відносно довго — до березня 1992 року, починаючи з 97 машини 6-ї партії, бронювання поліпшили. 
Система керування вогнем танка, навіть за сучасними мірками, має високу точність. Командир має у своєму розпорядженні стабілізований панорамний приціл PERI-R17 з дво- та восьмиразовим зумом, встановлений перед командирським люком із можливістю обертання на 360 градусів. 
Для наведення на ціль навідник використовує стабілізований приціл EMES-15 з подвійним зумом, лазерним далекоміром та тепловізором, які тісно пов’язані з новим цифровим комп’ютером керування вогнем. Якщо основний приціл несправний, навідник має можливість використовувати допоміжний приціл FERO-Z18 з восьмиразовим зумом. 
Оскільки панорамний приціл командира не має вбудованого тепловізора, він використовує дубльоване зображення з прицілу навідника EMES-15, яке передається на його окуляр. Це означає, що командир бачитиме те саме, що бачить навідник. 
Сам приціл EMS-15, як зазначалося вище, має стабілізацію за двома осями, з 12-разовим збільшенням денної оптики та полем зору 5 градусів. Лазерний далекомір здатний вимірювати дальність до 9990 метрів із точністю +/-10 метрів. Інформація про дальність відображається у прицілі навідника, як і тип вибраного боєприпасу, а також готовність до пострілу. 
Завдяки новому цифровому комп’ютеру керування вогнем точність ураження цілей була збільшена в рази. Під час стрільби він розраховує кут прицілювання, бічний кут, випередження та інші деталі. Крім того, також враховується дальність до цілі при використанні лазерного далекоміра, кут нахилу машини, напрямок руху цілі та балістика снаряда. 
Головним озброєнням танка є 120-мм 44-каліберна гармата Rh120, яка є стандартною для танків Leopard 2A0 до Leopard 2A5. Першочергово версія А4 використовувала БОПС (бронебійний оперений підкаліберний снаряд) DM13 та кумулятивний снаряд DM12. 
З часом завдяки цифровій системі керування вогнем була додана можливість використання снарядів DM23, 33, 43, 53 та 63, які з кожної нової моделі мали поліпшене бронепробиття та інші особливості, пов’язані з ефективним знищенням сучасних ОБТ. 
Загальний боєкомплект танка складається з 42 снарядів, серед яких 15 розташовані в ізольованій забаштовій ніші першої черги. 
Решта 27 снарядів — у носовій частині другої черги, праворуч від мехвода. 
Силова установка танка являє собою дизельний багатопаливний двигун V12 MTU MB873 потужністю на маховик 1500 к.с. та на зірочку 870 к.с. та гідромеханічною трансмісією Renk HSWL 354. Це забезпечує танку максимальну швидкість вперед 72 км/год (перша передача — 15 км/год, друга передача — 31 км/год, третя передача — 45 км/год, четверта передача — 71 км/год) та назад 32 км/год (перша передача — 15 км/год, друга передача — 31 км/год). 
Танк Leopard 2A6 є однією з найновіших версій танка цього типу, яка пройшла більш кардинальну модернізацію, а ніж свого часу версія А4. Машину версії А6 взяли на озброєння у травні 2001 року, втім до сьогодні вона не є дуже масовою на відміну від версії А4. 
Головною відмінністю А6 від А4 є встановлення нової гармати Rh120 L55 з довжиною ствола 55 калібру. Вона забезпечила вищу початкову швидкість снаряда та більшу стійкість до внутрішнього тиску, що дало можливість в рази збільшити бронепробиття БОПСами. Спеціально для гармати L55 був розроблений БОПС DM63, який, за неофіційними даними, здатний пробивати 700 мм сталевої гомогенної броні під кутом 60 градусів. 
Поліпшення також були відчутні й у захисті танка. Так у носовій частині були встановлені так звані «клюви» з рознесеними сталевими пластинами, основний приціл був встановлений над баштою, що поліпшило захист правої щоки башти. Також був замінений комбінований склад броні, що забезпечило кращі можливості у захисті проти бронебійних та кумулятивних снарядів. 
Оскільки версія А6 розроблялася вже після закінчення холодної війни, у 1990-х роках, німецькі фахівці підлаштували танк під використання у локальних конфліктах з великою кількістю саморобних вибухових пристроїв. Через це боєукладка другої черги, що розташована біля мехвода, була зменшена з 27 до 22 снарядів, а сам каркас для зберігання снарядів був піднятий вище. 
Змінений спосіб відкриття люка мехвода, який відсувається праворуч. Відкриття стало електропневматичним. 
Поліпшення також були й у системі керування вогнем. Таким чином, командирський панорамний приціл отримав незалежний тепловізор, що забезпечило кращі можливості пошуку цілей при поганій видимості та вночі. 
Додатково був встановлений спеціальний монітор, де виводилося зображення з панорамного прицілу. Також монітор командира може показувати зображення з прицілу навідника. Додатково була інтегрована глобальна система позиціювання, яка дала можливість краще орієнтуватися у просторі та здійснювати маневри танкових рот. 
Приціл оператора-навідника був модернізований Carl Zeiss Optronics до рівня EMES 15A2. На нього встановили новий тепловізор, поліпшили якість картинки, оновили лазерний далекомір тощо. Такі переваги підвищили точність стрільби за будь-яких погодних умов. 
Дебют танків Leopard 2 у складі ЗСУ стався у червні 2023 року під час так званого літнього контрнаступу на запорізькому напрямку у складі 47 окремої механізованої бригади. Тоді були й перші втрати танків цього типу. 
Водночас машини версії A4, які не мали поліпшеного захисту, отримали власне український комплект додаткового захисту у вигляді блоків динамічного захисту «Контакт-1». 
Після літнього контрнаступу танки Leopard 2 були помічені на різних напрямках, де нищили ворога та підтримували українських військових. 
Відомий щонайменше один випадок танкового бою між Leopard 2A6 та російськими танками Т-80БВ. Відео зняли на початку контрнаступальних дій на Запоріжжі. 
OSINT-спільнота виявила, що бій стався на ділянці автодороги Т0803, що пролягає біля населених пунктів Новоданилівка, Мала Токмачка, Новопокровка, Павлівське, Новофедорівка, Вербове та Роботине. 
На відео видно, як танк Leopard 2A6 веде вогонь по двох російських Т-80БВ. У результаті бою один російський танк зазнав ушкодження, після цього дві бойові машини супротивника відступили з позиції. 
Відомо, що танковий бій вівся на відстані приблизно 2,8 кілометра. 
Танки сімейства Leopard 2 продемонстрували чудові якості на полі бою, де їм довелося протидіяти російським протитанковим засобам та мінним полям. Потужний захист дав можливість вберегти екіпаж навіть від сучасних ПТРК типу «Корнет», які використовують збройні сили РФ. 
Сьогодні танк Leopard 2 є єдиним танком, який виробляється у Європі. В перспективі він може стати чудовою заміною радянських машин у складі ЗСУ. Наразі темпи виготовлення становлять до 12 танків на рік, але у майбутньому шляхом розширення виробництва танк може стати основою бронетанкових військ України. 
