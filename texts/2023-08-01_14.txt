Від Zuzana до Eva: словацька артилерія для України
З початком повномасштабного вторгнення Росії в Україні різко зріс запит на сучасну артилерію аби покрити потреби збільшеної у кілька разів армії та власних втрат. 
Одним із відкриттів для українського війська стала Словаччина та її доволі відомі артилерійські установки, котрі корінням відносяться до чехословацької артилерійської школи, яка була флагманом концепції високомобільних колісних артилерійських установок. 
З минулого року на озброєння Сил оборони почали надходити словацькі колісні гаубиці Zuzana 2. Що вони можуть, які у них шанси у дуелі проти російської артилерії та яке їх майбутнє в ЗСУ? 
Zuzana 2 – це словацька колісна 155-мм самохідна гаубиця розроблена компанією Konstrukta Defence. САУ була прийнята на озброєння армії Словаччини у 2009 році. 
Бойова машина розроблена на основі конструкції спроектованої наприкінці 90-х гаубиці ShKH vz. 2000 Zuzana, яка, в свою чергу, є розвитком чехословацької артилерійської установки DANA vz. 77. 
Вогнева потужність 
Головним нововведенням Zuzana 2 стала нова 155-мм гармата з довжиною ствола у 52 калібри, що суттєво збільшило максимальну дальність пострілу порівняно гарматою у 45 калібрів, що стояла на попередній моделі. 
Максимальна дальність пострілу САУ активно-реактивним боєприпасом зросла завдяки довгому стволу та новій СУО зросла до 41 кілометру. Такі параметри дозволяють застосовувати цю гаубицю в артилерійських підрозділах корпусного рівня для ураження цілей у глибокому тилу супротивника та ведення контрбатарейної боротьби. 
Для порівняння, російська САУ 2С19 “Мста-С” та її модифікації можуть уражати цілі на відстань до 29 км, 2С5 “Гиацинт” – 33 км, 2С3 “Акация” – 20 км, 2С1 “Гвоздика” – 21 км. 
Словацька гаубиця оснащена сучасною системою управління вогнем, котра автоматично обчислює дані для пострілу та вносить поправки при стрільбі. В СУВ інтегрована невелика радіолокаційна станція, що знаходиться над стволом – вона заміряє початкову швидкість снаряду після виходу із каналу ствола, після чого передає параметри для внесення поправок для більш точної стрільби. 
У новій СУВ також реалізовано режим Multiple Rounds Simultaneous Impact, котрий дозволяє випускати підряд кілька снарядів по різним траєкторіям для одночасного ураження однієї цілі кількома влучаннями. 
Zuzana 2 оснащена оптичним прицілом з тепловізійним каналом для ведення вогню прямою наводкою. Цей режим передбачено на випадок екстренних випадків для самозахисту. 
Артилерійська установка з возимим боєкомплектом у 40 боєприпасів оснащена повністю автоматизованим механізмом заряджання, який дозволяє виконати до 5 пострілів на хвилину. 
Додаткове озброєння 
Додаткове озброєння САУ включає розміщені на башті чотири димові мортири з кожного боку та один 12,7-мм кулемет з “зенітним” прицілом котрим може керувати командир машини, висунувшись з-під броні. 
Закрите бойове відділення отримало можливість виконувати повний оберт на 360 градусів, що позитивно вплинуло на комфорт застосування порівняно з першою Zuzana, котра мала діапазон оберту у 60 градусів у передній проекції. 
Захист 
Бронювання кабіни та бойового відділення виконане за стандартом STANAG 4569 Level 4, котрий передбачає захист від влучання великокаліберного кулемету Владімірова калібру 14,5-мм з 200 метрів та уламків 155-мм снарядів з 30 метрів. Такий високий рівень захисту забезпечується використанням рознесеного бронювання та товстої основної броні. 
Zuzana 2 оснащена системою кондиціювання, автоматичною протипожежною системою та системою захисту від зброї масового ураження. 
Машина адаптована для поїздок в темну пору доби в режимі світломаскування. Для цього механік-водій має пасивну систему нічного бачення. 
Мобільність 
Артилерійська частина самохідної гаубиці встановлена ​​на адаптоване шасі вантажівки TATRA 8×8.  Колісна база забезпечує високу мобільність та великий радіус дії. 
Для ведення вогню в конструкцію шасі встановлені висувні опори котрі розгортаються при приведенні машини у бойову готовність. Вони беруть на себе усю енергію віддачі від пострілу аби та не руйнувала підвіску. 
САУ оснащена восьмициліндровим двигуном TATRA T3B-928.70 потужністю 436 к.с, що розташований у кормовій частині машини. Автомобіль розвиває максимальну швидкість 80 км/год, а її запас ходу становить 600 км на одному баці на 460 літрів. 
Машина також оснащена допоміжною енергетичною установкою для забезпечення енергією бойового відділення та інших  агрегатів при вимкненому двигуні. 
У червні 2022 року Україна підписала контракт зі Словаччиною напоставку восьми самохідних гаубиць Zuzana 2. Восьма і остання гаубиця в рамках угоди була доставлена ​​в Україну в січні 2023 року. 
Однак на цьому поставки Zuzana 2 в Україну не закінчились, оскільки у жовтні 2022 року Словаччина отримала контракт на ще одну партію із шістнадцяти самохідних гаубиць. Цей контракт спільно фінансується урядами Німеччини, Данії та Норвегії в рамках військової підтримки України. Вартість цієї угоди становить 92 млн євро. Очікується, що поставка гаубиць буде завершена вже цього року. 
На сьогоднішній день до України було доставлено 10 самохідних установок, дві з яких прибули лише 1 серпня 2023 року. Інші вісім машин вже тривалий час беруть активну участь у бойових діях. 
Завдяки великій максимальній дальності ведення вогню та мобільності за весь час бойових дій було втрачено лише одну машину. 
Відомо, що в ході російсько-української війни САУ працювала активно-реактивними боєприпасами для стрільби на максимальну відстань. 
Також, імовірно, САУ застосовувала і високоточні боєприпаси західного зразку такі як M982 Excalibur та 155 SMArt. Останнє є можливим завдяки повній уніфікації артилерійської частини з іншими західними САУ за єдиними стандартами НАТО. 
Проте, попри успіхи Zuzana 2 на полі бою, українське військове командування, очевидно, зробило ставку на більш легкі артилерійські системи. 
Так, в  липні 2023 року в мережі з’явилась інформація про укладений меморандум між українською та словацькою сторонами про спільну розробку самохідної гаубиці у калібрі 155 мм. Зі словацького боку виступає державна компанія Konstrukta Defence, а з українського – Краматорський завод важкого верстатобудування. 
Мета цієї співпраці – адаптація словацької самохідної гаубиці Eva до українських вимог та інтеграція технічних рішень від українських партнерів. 
“Наша мета в тому, щоб побудувати функціональний прототип нової гаубиці протягом одного року”, – заявив директор Konstrukta Defence Александр Гурський (Alexander Gurský). 
Словацька Eva, навідміну від своїх попередників сімейства Zuzana, представляє собою легкий варіант артилерійської установки з відкритою артилерійською частиною розміщеною на лафеті. Таке рішення значно спростило конструкцію та знизило масу установки до 20 тонн, що на 12 тонн меньше порівняно з Zuzana 2. 
При розробці САУ активно застосовувались технології використані у Zuzana 2, що суттєво спростило її створення. Eva оснащена аналогічною артилерійською частиною зі 155-мм гарматою довжиною у 52 калібри, тому дальність ведення вогню залишилась відповідною. 
Автомат заряджання гаубиці вміщує 12 боєприпасів, а також зарядів до них, подача повністю автоматизована. Стільки ж боєприпасів розміщено у боєукладці другої черги. На фото нижче показаний відкритий модуль заряджання: механізм ліворуч – для зарядів, механізм праворуч – для снарядів. 
Eva, як і Zuzana 2, оснащена цифровою СУВ у котру інтегрована РЛС для заміру швидкості боєприпасу при виході із каналу ствола. Також в систему було інтегровано тепловізійний приціл з лазерним далекоміром для ведення вогню прямим наведенням. 
Достовірно невідомо як буде виглядати концепт українсько-словацької артилерійської установки. Проте можна точно сказати, що співпраця зі словаками має вирішити вже наболівшу проблему “Богдани” – низький рівень автоматизації роботи САУ та відсутність системи заряджання. 
