Проблема проведення спеціальних операцій під час позиційної війни
Позиційна війна породжує монолітну лінію бойового зіткнення, де кожна з сторін закопується, бетонується, заміновує підступи та виставляє спостережні пункти. 
У сучасній позиційній війні без перебільшення кожен сантиметр “сірої зони” між позиціями двох воюючих сторін контролюється безпілотниками або засобами оптичної розвідки (камерами, тепловізорами). 
Відповідно, проникнення диверсійно-розвідувальних груп на позиції або в тил противника стає дуже складним, і подекуди неможливим завданням. 
Крім того, насичення противника засобами протиповітряної оборони робить неможливим проведення авіадесантних операцій в тил противника. Такі умови змушують переосмислити концепцію застосування окремих загонів спеціального призначення, Сил спеціальних операцій, Центрів спеціальних операцій та ставить перед ними нові, здавалося б не притаманні таким підрозділам завдання. 
У цій статті я опишу проблематику проведення спеціальних операцій, диверсій та спеціальної розвідки Силами спеціальних операцій в умовах великої позиційної війни. 
Для початку треба розібрати, що таке спеціальні операції. Спеціальні операції – це дії, які виконуються спеціально утвореними частинами і підрозділами. 
Вони відрізняються від звичайних військових формувань своєю спеціалізацією, завданнями, оснащенням і постійною готовністю до виконання завдань. 
Ці операції можуть проводитися в різних ситуаціях – в мирний час або під час збройного конфлікту, їх головна мета – досягнення політичних, воєнних, інформаційних чи економічних цілей. 
Під термін “спеціальні операції” підпадають інформаційно-психологічні операції та операції у кіберпросторі, але у цьому матеріалі не про них. 
Спеціальні операції можуть проводитися як самотужки Силами спеціальних операцій тай і у співпраці з регулярними військами. 
ССО є одним з інструментів конвенційної війни, який можна назвати повноцінним елементом стримування противника від будь-якого виду атаки, включаючи інформаційну або силову. 
Під термін “спеціальні операції” підпадають такі основні напрямки діяльності: 
Але мирний і воєнний час – це абсолютно різні стани держави, відповідно, роль і завдання ССО можуть сильно змінитися. 
Маневрена війна розкриває потенціал проведення різноманітних силових спеціальних операцій. Початок повномасштабної російсько-української війни показав, що невеликі, добре підготовлені та оснащені групи ССО можуть проникати в тил противника, знищувати артилерію, комплекси протиповітряної оборони, засоби радіоелектронної боротьби та радіолокаційного виявлення. 
На Київщині, Чернігівщині, Сумщині, Харківщині, Донеччині, Запоріжжі, Миколаївщині та Хероснщині підрозділи російських окупаційних військ зіштовхнулися з проблемою раптового обрізання комунікацій, мінування тилових шляхів забезпечення та ліквідацією високопоставлених офіцерів. 
“Розмитий” фронт та ситуативна необізнаність росіян давали можливість операторам ССО проникати в глибокі тили противнка разом з технікою та важким озброєнням, наносити удари по штабам, службам тилу та заходити “в спину” на передові позиції. 
При цьому, проникнення в тил відбувалося не тільки сухопутним, а й морським та повітряним шляхами. 
Крім того, діяльність спецпризначенців у тилах дозволяла захоплювати різноманітну техніку, до прикладу командний пункт ЗРК С-300 РПН 30Н6, пуско-заряджаючу машину ЗРК “Бук”, портативну РЛС “Флора” та інше. 
Нестабільний й рухливий фронт відкривав спецпризначенцям обох сторін можливості достатньо легкого проникнення й виходу тил, що призводило до неприємних, навіть комічних випадків. 
Одним з таких випадків стала зустріч української та російської груп спеціального призначення на Київщині: наша група зустрілася з росіянами серед поля, через однакове спорядження, озброєння та чисту російську мову дві групи просто “пішли по своїм справам” після нетривалого перегукування. 
Поступова стабілізація фронту почала ускладнювати проведення операцій: проникати в тил стало важче, а потім й зовсім неможливо через перелічені вище чинники. 
Відповідно, спецпризначенці “осіли” на позиціях, прифронтових та прикордонних ділянках, змінилися й завдання. Вони почали займатися контрдиверсійними заходами, розвідкою, а де було можливо – диверсіями. 
Все частіше можна побачити, як бійці окремих центрів займаються знищенням ворожої бронетехніки та особового складу за допомогою FPV-дронів, ударних безпілотників або ж наведенням артилерії. 
Така тенденція притаманна не тільки бійцям Сил спеціальних операцій, а й фахівцям Центру спеціальних операцій “А”, Центру спеціального призначення “Омега” та іншим подібним структурам. 
Інша проблема, яку створила позиційна війна – використання бійців ССО, ЦСО та подібних структур не за призначенням. 
На етапі позиційної війни, до роботи з безпілотниками і артилерією додалася роль “елітної штурмової піхоти”, сюди гарно підходить вислів “забивати цвяхи мікроскопом”. 
Потрапляючи у підпорядкування командирів “на місцях”, які, можливо, не дуже досконало розуміють їх можливості і сферу застосування, спецпризначенці йдуть штурмувати ворожі позиції або ж утримувати свої. 
Так, безперечно, оператори ССО та різних ЦСО мають відмінну підготовку, і у деяких випадках можуть самотужки взяти штурмом ворожу позицію, але це не відміняє факту абсолютно неправильного застосування підрозділу. 
Можливо, таке застосування пов’язане з дефіцитом прошарку “армійських спецпризначенців” (ОБрСпП, БрСпП, ОПСпП і тд), тактика застосування яких включає подібні завдання. 
Але обов’язково потрібно враховувати, що такі з’єднання мають бронетехніку, важке піхотне озброєння та багаточисельні, а ССО та ЦСО – ні. 
Також можливе проведення спеціальних операцій в специфічному середовищі – морському. Бойові плавці 73-го МЦСпО неодноразово доводили, що здатні виконувати найскладніші завдання. 
Прикладів успішно виконаних “морських” завдань досить багато, публічна й найвідоміша – висадка на острів Зміїний. 
Чи є місце спеціальним операціям у позиційній війні? Безперечно! Але на сьогоднішній день, до масштабних й активних змін лінії фронту, операції обмежуються інфільтрацією, обмеженим проведенням розвідки та спеціальної розвідки, проведенням контрдиверсійних заходів, коригуванням артилерії й ураження противника дронами, проведенням операцій на ворожій території. 
Головне – не втрачати кваліфікований людський ресурс на непритаманні йому завдання. 
