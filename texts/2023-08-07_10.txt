Нігерія та Нігер: на межі збройного конфлікту
Нігерія та Нігер постійно фігурують у заголовках світових ЗМІ останнім часом. Ці дві країни от-от можуть розпочати збройний конфлікт. 
Передісторія цих подій банальна і фактично буденна для Африки: 26 липня стався військовий переворот у Нігері, після нього легітимного президента країни Мохамеда Базума кинули за ґрати. Це вже п’ятий подібний переворот у Нігері з моменту здобуття незалежності у 1960 році. 
Проти чинної влади повстали Збройні сили та Національна гвардія, вірними президенту залишилася тільки Президентська гвардія. 
Влада в країні перейшла до Національного комітету з охорони вітчизни, хунта закрила кордони держави, призупинила діяльність державних установ і оголосила комендантську годину. Національний комітет очолив полковник ВПС Нігеру Амаду Абдраман. 
28 липня генерал Абдурахман Тчіані проголосив себе президентом Національної ради з охорони батьківщини. Він сказав, що переворот здійснили для того, щоб уникнути “поступової і неминучої загибелі” країни. 
30 липня ЕКОВАС (Економічне співтовариство країн Західної Африки) пред’явило військовій хунті Нігеру ультиматум, вимагаючи відновлення Базума на посаді президента протягом тижня. Подібний ультиматум висунув і Африканський союз. 
Про це йдеться у комюніке, зачитаному головою Комісії ЕКОВАС Омаром Туреєм на позачерговому саміті в Абуджі, який скликали у відповідь на державний переворот. 
Представники ЕКОВАС заявили, що готові вжити всіх необхідних заходів для відновлення конституційного ладу в Нігері й попередили про застосування сили. 
У цей час серед цивільних демонстрантів, що підтримують переворот, різко замайоріли російські прапори, зокрема, й прапори з символікою ПВК “Вагнер”. 
З’явилися повідомлення про те, що хунта через генерала Саліфу Моді офіційно звернулася по допомогу до ПВК “Вагнер” під час візиту до Малі. Також була інформація, що в столицю Нігеру прибули інструктори ПВК “Вагнер” з Малі. 
При цьому росіяни цинічно заявляють, що вважають переворот незаконним і підкреслюють необхідність відновлення конституційного ладу Нігеру. 
Хунту підтримала влада Брукіна-Фасо, Гвінеї та Малі – це давні союзники Росії та активні користувачі послуг ПВК “Вагнер” 
На тлі можливого збройного конфлікту між Нігерією та хунтою Нігера розглянемо їхні збройні сили та оцінимо бойові спроможності сторін. 
Збройні сили Нігерії складаються з трьох компонентів: Сухопутних військ, Військово-повітряних та Військово-морських сил. Загальний бюджет війська складає 2,8 млрд доларів. 
Загальну чисельність військ оцінюють у 230 тисяч осіб, комплектування здійснюється виключно на контрактній основі. Підписати контракт можуть громадяни віком від 18 років. 
Мобілізаційний резерв Нігерії великий, станом на 2010 рік кількість придатного до військової служби чоловічого населення у віці від 18 до 49 років сягало більше 20 мільйонів. 
Щорічний приріст чоловічого населення призовного віку сягає близько 1,7 мільйонів осіб. Відповідно, можна порахувати приблизний приріст кількості придатного до служби населення. 
За 13 років кількість чоловічого населення, яке можуть залучати до військової служби, зросло на 22 мільйони. Вираховуючи смертність населення і приблизну кількість непридатного до служби населення, можна припустити, що поточний мобілізаційний потенціал Нігерії сягає приблизно від 30 до 35 мільйонів. 
Сухопутні війська Нігерії складаються з таких структур: 
Крім того, у структуру Сухопутних військ входять один батальйон спеціального призначення, один рейнджерський батальйон і три ударні групи спеціального призначення. 
Безпосередньо на кордонах Нігеру розміщені сьома та восьма дивізії. Нігерійська піхота добре озброєна та має велику кількість стрілецької зброї і достатню кількість протитанкових засобів. 
Основна ударна потуга будь-якої сухопутної армії – танки, яких у Нігерії досить багато, але переважна кількість цієї техніки абсолютно застаріла. 
Основа танкового парку – застарілі британські ОБТ Vickers Mk 3, станом на 2007 рік їх було близько 170 одиниць. 
Модернізація Mk 3 випущена аж у 1975 році, її основні відмінності від базової моделі – двигун Detroit Diesel 12V-71T, стабілізована у двох площинах 105-мм гармата L7A1 та система управління вогнем EFCS 600. Боєкомплект танка складає 44 постріли. 
Ці танки мають досить погані відгуки від нігерійських танкістів через слабку броню та погану захищеність проти мін. Були випадки, коли танк “прошивався” зенітною 23-мм установкою ЗУ-23-2. 
Згодом Vickers почали замінюватися на Т-72. Зараз в арсеналі Нігерії близько 10 одиниць Т-72АВ та 31 машин Т-72М1. 
Крім того, на озброєнні країни станом на 2020 рік перебувають шість китайських VT-4. 
Також на балансі армії Нігерії є близько сотні небоєздатних Т-55 та 16 боєздатних французьких AMX-30. 
Крім того, військо Нігерії використовує 40 колісних легкоброньованих “винищувачів танків і бронетехніки” французького виробництва ERC-90 Sagaie й таку ж кількість і ERC-90 Lynx. 
Країна має невизначену кількість китайських колісних ST-1. Крім них використовують бронемашини з великокалібреним гарматним озброєнням EE-9 Cascavel – 70 одиниць, а також AML-60 та AML-90 – 130 одиниць. 
Доповнюють їх 150 британських FV101 Scorpion і п’ять FV107 Scimitar. 
У Нігерії є навіть самохідні протитанкові ракетні установки британського виробництва Swingfire на базі різних британських бронемашин, яких налічують близько сотні. 
Найпоширеніший бронетранспортер нігерійського війська – австрійський гусенечний Saurer 4K 4FA – 250 одиниць. 
Другий за кількістю канадський колісний AVGP Grizzly. В арсеналі Нігерії нараховують 110 таких одиниць. 
На озброєнні є така ж кількість бронемашин турецького виробництва Cobra, а також – 67 МТ-ЛБ, 75 Panhard VBL, 75 Saxon, близько 30 Ezugwu. 
Китайці успішно зайняли нішу прохідних броньованих машин, поставивши Нігерії близько 100 одиниць Dongfeng Mengshi Csk131. 
Цікаво, що на озброєнні країни є і 53 БТР-3У українського виробництва. 
Усе інше – це малочисельні або одиничні екземпляри бронемашин різних класів виробництва різних країн, серед них є FV603 Saracen, REVA III, Caiman, MaxxPro, EE-11 Urutu, БТР-80, БТР-60, Kia KLTV, Shorland, Panhard M3. А ще – бронемашини компанії Streit, серед яких Spartan, Cougar та Typhoon. 
Бойових машин піхоти в армії начебто немає, хоча є певні дані про БМП-1 і БМП-2, та якщо вони і є, то їхній технічний стан найімовірніше незадовільний. 
Логістику військ забезпечують українські КРАЗи, індійські Ashok Leyland Troop Carrier та велика кількість неброньованих транспортників, зібраних по всьому світу, серед яких є Pinzgauer, Haflinger, Land Rover і багато інших. 
Артилерія представлена самохідними артилерійськими установками калібру 155-мм Palmaria італійського виробництва – 39 одиниць. 
Є дві китайські колісні 122-мм САУ SH-2 та п’ять 105-мм SH-5. Буксована артилерія представлена радянськими 122-мм гарматами Д-30 і Д-74 по 90 одиниць кожного типу. Крім того, є невелика кількість 130-мм М46 та 152-мм Д-20. 
Також країна має 124 одиниці 105-мм італійських гармат OTO Melara Mod 56 та 24 одиниці шведських 155-мм Haubits FH77. 
Реактивну артилерію представляють 122-мм APR-40, RM-70 і БМ-21 “Град” загальною кількістю 37 одиниць. 
Основним мінометом є 81-мм британський L16 у кількості 200 одиниць. 
Протиповітряну оборону забезпечують радянські ЗУ-23-4 “Шилка” у кількості 30 одиниць, ЗУ-23-2 у кількості 350 одиниць, невідома кількість ЗПУ та шведські Bofors L/60 – 12 одиниць. 
Крім того, є французькі зенітні ракети Roland на шасі AMX-30 – 16 одиниць. Ці засоби підкріплюються ПЗРК “Стрела” та Blowpipe. 
Військово-повітряні сили країни досить потужні і мають в своєму розпорядженні велику кількість бойових машин. Серед них є 11 штурмовиків Alpha Jet, 12 турбогвинтових штурмовиків Super Tucano, 9 винищувачів Chengdu F-7 та 3 багатоцільових JF-17 Thunder. 
ВПС Нігерії мають велику кількість різних неозброєних транспортних гелікоптерів, є й ударні та багатоцільові, серед них 15 Ми-24/35 та 6 Ми-17. Крім того, країна замовила Bell AH-1Z Viper та AgustaWestland T129. 
Транспортна авіація представлена різними турбогвинтовими та реактивними літаками, серед них є 3 C-130 Hercules та 1 Aeritalia G.222. Крім того, використовують 11 Dornier Do 28 та 5 Dornier Do 228. 
У випадку конфлікту Нігерії та Нігеру немає сенсу розглядати нігерійські ВМС, адже вони не можуть бути задіяні у цього гіпотетичному конфлікті. Лише деякі катери можуть діяти на річках. 
Збройні сили Нігеру складаються з Сухопутних військ та Військово-повітряних сил та Національної жандармерії. Крім того, під час гіпотетичної інтервенції Нігерії та її союзників у бій може вступити Національна гвардія та місцева поліція. 
У Нігері, на відміну від Нігерії, є дворічна строкова служба, а придатними до військової служби вважають дітей від 15 років і чоловіків до 49 років. 
Для проходження строкової служби вибірково призивають неодружених чоловіків віком від 17 до 21 року 
Станом на 2023 рік Сухопутні війська Нігеру налічують 33 тисячі військовослужбовців і цивільного персоналу, точні дані про мобілізаційний потенціал відсутні, станом на 2000 рік придатними вважали 1,5 млн осіб. 
Звісно, що за 20 років цифра змінилася, але можна приблизно порахувати, що кількість таких чоловіків станом на зараз складає близько 3-4 млн. 
Структура Сухопутних військ дуже бідна: чотири бронекавалерійських ескадрони, сім легких піхотних рот, дві парашутні роти, одна інженерна рота, одна зенітна батарея та одна логістична рота. 
Парк бронетехніки переважно складається зі 125 бронемашин AML 60 та AML 90, які мають великокаліберне озброєння. 
Все інше – це озброєні у кращому випадку кулеметами бронемашини Panhard M3 у кількості 32 одиниць, Mamba Mk7 у кількості 35 одиниць, Panhard VBL у кількості 7 одиниць, UR-416 та ZFB-05 у кількості 8 одиниць та Puma M36 – 11 екземплярів. 
Військо Нігеру має всього два бронетраспортери WZ-523 китайського виробництва. 
Стосовно Військово-повітряних сил, то ситуація не краща: на озброєнні є два штурмовики Су-25. Все інше – турбогвинтові неозброєні літаки. 
Транспортна авіація має три C-130 Hercules, чотири Cessna 208 та одиничні Dornier 228 і Beechcraft Super King Air. 
Гелікоптери представлені трьома багатоцільовими Ми-17 та одним ударним Ми-24. Все інше – це два неозброєні транспортні гелікоптери Bell 412 й три Aérospatiale Gazelle. 
Артилерія представлена 75-мм безвідкатними гарматами M20 у кількості 6 стволів, 105-мм безвідкатними гарматами M40 – 8 одиниць, 81-мм мінометами Brandt – 19 одиниць, 82-мм мінометами – 17 одиниць, 120-мм мінометами –  4 одиниці, 20-мм зенітними артустановками Panhard M3 VDAA – 10 одиниць, 20-мм гарматами – 29 одиниць. 
Найімовірніше, коаліція на чолі з Нігерією нанесе основний удар по столиці Нігеру – місту Ніамей. Воно розташоване за 218 кілометрів від кордонів Нігерії. 
Першим великим містом, яке коаліція теоретично зможе захопити, буде унікальне за своїм адміністративно-територіальним положенням місто Тумбо, яке порівну розділене між Нігерією та Нігером. 
Великою проблемою на шляху інтервентів стане відсутність дорожньої інфраструктури, яка здатна забезпечити швидкий прохід важкої бронетехніки. 
Перші асфальтні автодороги розпочинаються за містами Лога та Болбол, вони мають позначення RN2 та RN23 і ведуть до столиці. 
Авіація ВПС Нігеру розташована в столичному аеропорту, її боєздатність достеменно невідома. Враховуючи фактичну відсутність засобів протиповітряної оборони в розпорядженні Нігеру, можна припустити, що ВПС Нігерії будуть активно працювати під час можливого конфлікту. 
Зрозуміло, що заколотники з Нігеру не зможуть ефектино оборонятися і вести бойові дії в слабкоурбанізованій місцевості без капітальної інфраструктури, навколо якої можна вибудовувати оборону. 
Найімовірніше, сили коаліції зможуть досить швидко дійти до столиці, не можна виключати можливість десантної операції, враховуючи тотальну перевагу Нігерії у повітрі. 
До того ж Збройні сили Нігерії мають бойовий досвід, який вони здобули у боях проти терористичних угруповань. 
Однак усе це лише припущення. Також невідомо, чи будуть брати участь у конфлікті інші країни поза ЕКОВАС та чи будуть задіяні найманці ПВК “Вагнер”. 
