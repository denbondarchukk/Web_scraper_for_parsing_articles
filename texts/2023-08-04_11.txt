Мінно-вибухова справа у сучасній війні: чому важливо навчати солдатів?
Як прорватись крізь оборону окупанта? Що ворог мінує в першу чергу? Наскільки важливо навчати солдатів мінно-вибуховій справі?  
Про це розповідає сержант Михайло з позивним «Рамірес», який служив в інженерно-саперному взводі одного з підрозділів Сил територіальної оборони ЗСУ. Минулого року на Бахмутському напрямку отримав тяжку травму. Із грудня 2022-го і дотепер “Рамірес” перебуває на реабілітації та займається викладацькою роботою. 
Ворог веде проти України справжню мінну війну. Окупант використовує не тільки величезні запаси радянських мін, але і активно випробовує нові зразки мінного озброєння. Тому важливо навчатися мінній безпеці та інженерно-саперній справі. 
Слід виокремлювати два напрямки підготовки: мінна безпека та інженерно-саперна підготовка. Курс мінної безпеки має пройти кожен військовослужбовець, незалежно від його ВОСу, посади, віку, звання. 
Курс інженерно-саперної підготовки передбачає підготовку саперів-спеціалістів, які вивчають, зокрема, порядок застосування інженерних боєприпасів та інших вибухових пристроїв. 
Насамперед бійці повинні візуально ознайомитись з класифікацією мін, які використовує ворог: як розпізнати, їхні властивості, бойову роботу, ознаки виявлення і порядок дій при виявленні. Сукупність засвоєних знань є запорукою якщо не уникнення, то значного зменшення втрат від ворожих мін. 
Міни не можуть бути самостійним видом озброєння, який вирішить всі питання, що стосуються оборони. Міни є складовим елементом цілої системи оборони тієї чи іншої ділянки. 
Головне призначення мін полягає не стільки у тому, щоб завдати втрат супротивнику, скільки у обмеженні його маневру. Щоб по ворогу можна було ефективно «відпрацювати» точнішими чи потужнішими засобами ураження. 
Супротивник, маючи значні запаси радянських мін, а також час на підготовку, встановлює вздовж своєї лінії оборони величезні мінні поля. Використовують десятки, якщо не сотні тисяч мін. Тому найперше заміноване місце – передполе перед ворожою лінією оборони. 
Найпершою умовою виконання наступальної операції є ретельна інженерна розвідка, яка має виявити ворожі мінні поля, встановити їх властивості та підготувати відповідні заходи для прориву мінного поля. 
Прорив оборони ворога — це складна з військової точки зору операція. А враховуючи щільність мінування супротивником територій – це завдання ще складніше.  
Його виконання напряму залежить від наявності спеціалізованої інженерної техніки у наших підрозділах і вміння її використовувати. Україна отримує від США та європейських союзників спеціалізовані бойові машини, призначені для прориву ворожих мінних полів. Але їхньої кількості поки недостатньо. Досвід війни вимагає від України негайної розробки та налагодження виробництва власних інженерних машин. 
Головною запорукою того, що власні мінні поля будуть ефективними і умовно безпечними для своїх військ – належна організація і фіксація процесу мінування. 
На будь-яке мінне поле, навіть на одиночну міну чи групу мін, складається формуляр мінного поля. Це документ, який розробляє керівник мінувальних робіт. У ньому він зазначає місце розташування мінного поля на місцевості з точним зазначенням географічних координат, а також його інші властивості: кількість мін, кількість рядів мін, їхній тип тощо. 
Завдяки формуляру наші бійці знають місце розташування свого мінного поля і через систему зв’язку сповіщають про нього й інші підрозділи. Таким чином ризик втрат на своєму мінному полі буде зведений до мінімуму. 
У пакет військової допомоги Україні США та європейські союзники включили міни різного призначення. Проте процес навчання ускладнюється через відсутність тренувальних зразків. Наприклад, на озброєння ЗСУ надійшли і активно експлуатуються американські протипіхотні міни М18А1 «Клеймор». 
Іноземні протипіхотні та протитанкові міни хоч і мають свої особливості у експлуатації (насамперед через різну матеріальну частину інженерного озброєння), проте визначальними є дві речі: достатня кількість мін для масового застосування та вміння використовувати їх на полі бою з максимальною ефективністю. Навіть 20 найсучасніших протитанкових мін не спроможні зупинити просування танкового батальйону. А без фахових знань у частині застосування мін під час оборонного бою їх використання буде неефективним. 
  
  
Більше про мінну безпеку та інженерно-саперну справу можна дізнатися на сторінці управління підготовки G7 Командування Сил територіальної оборони ЗСУ: https://sprotyvg7.com.ua/lessons/engener_stud  
“Від бійця до бійця” — спільний інформаційний проєкт Українського ветеранського фонду та Сил територіальної оборони ЗСУ. 
Сили територіальної оборони ЗСУ 
Український ветеранський фонд Мінветеранів 
