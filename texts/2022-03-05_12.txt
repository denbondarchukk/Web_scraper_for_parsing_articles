«Маневрена оборона». Як працює тактика захисту України
Українські Збройні Сили обрали тактику маневреної оборони, а не тримання суцільної лінії фронту. 
В ефірі Радіо НВ головний редактор “Мілітарного” та очільник благодійного фонду “Повернись живим” Тарас Чмут розповів деталі про тактику України. 
Водночас додав воєнний експерт, це не свідчить про те, що території віддають окупантам. 
Збройні сили Росії – другі або треті за потенціалом у світі, з величезною кількістю техніки, озброєнь і людей. 
«Збройні сили України, якщо б намагалися тримати рубежі оборони по лінії кордону, були б розбиті, оточені і знищені», – зазначив Тарас Чмут.  
ЗСУ застосували інший підхід — маневрена оборона: вони вступають в бій; відступають, затягують противника в глибину. 
Потім противник зупиняється, тому що зупиняється його логістика, боєприпаси. 
Далі українські військові переходять в контрнаступ, розбиваючи їх колони, наносячи вогневе ураження артилерією, авіацією, байрактарами там, де росіяни цього не очікують і там, де вони не можуть оперативно перекрити себе повітряною обороною.  
«Я думаю, всі бачили колони покинутої російської техніки. Це наслідок подібної тактики застосування Збройних сил», — пояснив Чмут  
Експерт продовжив, що для України важливо не тримати суцільну лінію, яку ми не здатні втримати, а «жалячими» ударами виснажувати противника. 
Також деморалізувати його особовий склад, вибивати його техніку для того, щоб за можливості перейти в контрнаступ і посунути його назад. 
«На окремих ділянках Сумської області це вже реалізовано. Один з батальйонів 93-ої бригади вийшов на рубіж державного кордону. Спочатку відступаючи, а потім перейшовши у контрнаступ і швидкими рейдовими діями повністю розбивши окупантів», — навів приклад застосування маневреної тактики Чмут. 
