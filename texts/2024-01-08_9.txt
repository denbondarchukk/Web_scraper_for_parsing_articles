Загроза від КНДР: балістичне озброєння яке мають і можуть отримати росіяни
Під час брифінгу у Білому домі, який відбувся 4 січня, стало відомо, що росіяни застосували північнокорейські балістичні ракети для атак на територію України. 
Стало відомо, що Російська Федерація використала ці ракети під час масованих комбінованих ударів 30 грудня та 2 січня. 
Будь-яке посилення російського арсеналу балістичних ракет – це виклик для української протиракетної оборони. Хоч сучасна українська ПРО здатна ефективно перехоплювати цей тип цілей, збільшення кількості ракет в одночасному залпі рано чи пізно призведе до масованого прориву. 
Потужна бойова частина у зв’язці з великим круговим імовірним відхиленням спричиняє сильні руйнації та призводить до жертв серед мирного населення. 
У цій статті ви дізнаєтеся про кооперацію двох тоталітарних країн в сфері озброєння, про застосування росіянами північнокорейських балістичних ракет та про інші розробки КНДР. 
У серпні стало відомо, що керівництво Північної Кореї розпочало огляд підприємств, які спеціалізуються на виробництві зброї та боєприпасів. 
Лідер країни Кім Чен Ін, відвідував стратегічно важливі оборонні заводи, включаючи ті, що виробляють артилерійські системи та пускові установки для балістичних ракет. 
Ку Бенсам, представник міністерства об’єднання Південної Кореї, вказав, що візити Кіма на оборонні заводи можуть бути влаштовані для демонстрації військової потужності Північної Кореї та можливого наміру експортувати зброю. 
Раніше, 27 липня, російській міністр оборони Шойгу був присутній на параді 27 липня. Це викликало підрозри, що Північна Корея може постачати зброю Росії для підтримки її військових дій проти України. 
Аналітик з Південної Кореї Чеонг Сон Чанг заявляв, що візити Кіма на заводи, ймовірно, мають дві мети: стимулювати модернізацію виробничих потужностей та вивчення матеріалів, які можуть бути експортовані до Росії. 
Як повідомив член керівної Партії влади народу Ю Санг-Бам, який входить до парламентського комітету з питань розвідки, з серпня було відправлено близько 10 партій озброєння з КНДР до Росії. 
Північна Корея також вислала радників до Росії для консультацій з використання боєприпасів, яких вистачить приблизно на два місяці активних обстрілів. 
Розвідка додає, що північнокорейські заводи, які виробляють боєприпаси, працюють на повну потужність з метою задоволення потреб Росії. 
Після цього, у вересні, очільник Головного управління розвідки Міністерства оборони України Кирило Буданов офіційно підтвердив, що КНДР з літа постачає росіянам боєприпаси для ствольної та реактивної артилерії. 
Спочатку експорт озброєння північнокорейського виробництва обмежувався боєприпасами для ствольної та реактивної артилерії. 
Північнокорейські боєприпаси мають певні негативні “особливості” застосування: 120-мм міна, яка отримала назву “Изделие 120-1” при стрільбі вимагає робити поправки на 4-5% в залежності від номеру заряду. 
Російські артилеристи скаржилися на якість боєприпасів виробництва КНДР, застосування яких приводило до розриву стволів. 
За даними окупантів, з’ясувалося, що у метальних зарядах не завжди присутній розміднювач у вигляді мотка свинцевого або олов’яного дроту, який призначений для видалення зі ствола гармати міді, що осіла від ведучого пояска снаряда. 
На деяких гільзах є сліди відкриття герметизуючих кришок, що могло призвести до потрапляння вологи, що у свою чергу вплинуло на якість пороху. Крім того перевірка показала, що у багатьох гільзах міститься різна кількість пороху. 
Після обстрілів 30 грудня та 2 січня, деякі знайдені після атак уламки ракет дійсно не можна було ідентифікувати як вироби російського оборонно-промислового комплексу. 
Вони мали іншу, більш грубу технологію збірки, а апаратна складова мала дешеву китайську електроніку: серед уламків виявили патч-антени супутникового сигналу GPS/ГЛОНАСС/Beidou, яка зазвичай використовується у дешевих безпілотниках. 
Спираючись на доступні фотографії уламків, з’явилася думка, що для удару по Харкову могли застосовуватися балістичні ракети Hwasong-11Ga (у американські класифікації KN-23). 
В мережі з’явилися фотографії уламків хвостового відсіку ракети, які дійсно схожі на елементи північнокорейської Hwasong-11Ga. 
Вони є копією російської балістичної ракети 9М723 комплексу “Искандер”, однак мають ряд технічних та візуальних відмінностей. Серед явних – конструкційні відмінності хвостового відсіку. 
Перший випробувальний запуск ракети, за даними розвідувальних відомств, Hwasong-11Ga відбувся 4 травня 2019 року, ракети пролетіла близько 240 кілометрів, а на наступних, за даними північних корейців, близько 690 кілометрів. 
Є теорія, що це дві різні версії ракети і маса бойової частини складає 500 кілограмів в обох варіантах, однак ці дані не підтверджені. 
З використанням супутникової системи навігації кругове ймовірне відхилення ракети може складати близько 100 метрів, а лише з інерціальною системою – близько 200 метрів. 
Ракета Hwasong-11Ga, яка має довжину 8,7 метра, довша за 9М723 яка має довжину 7,8 метра і має більший діаметр, однак північнокорейський “клон” має на 400 кілограмів меншу вагу. 
Також експерти припускають, що ракета використовує двигун від ракети морського базування Pukkuksong-1, цим і зумовлено збільшення діаметру. 
Всього існує декілька версій ракети: 
Ракета може розміщуватися на колісному шасі, що візуально нагадує російську пускову установку 9П78-1 комплексу “Искандер”. В обох варіантах пускова установка може нести дві ракети. 
Однак все ж варто підкреслити, що офіційного підтвердження використання саме цих ракет росіянами від профільних українських відомств немає. 
Північнокорейський оборонно-промисловий комплекс розробив, виробив і випробував велику кількість ракет різного радіусу дії. 
Передача росіянам ракет з дальністю польоту більше 1000 кілометрів залишається малоймовірною через надлишковість цієї дальності, тому розглядатимемо ракети, що мають радіус ураження до 600 кілометрів. 
Одним з ймовірних претендентів на постачання є північнокорейська копія радянської ракети “Точка” під назвою KN-02 Toksa. Вона має бойову частину від 250 до 485 кілограмів. 
Дальність ураження ракети складає від 120 до 170 кілометрів, шасі – колісне. KN-02 була вперше випробувана у 2006 році. 
Ще північні корейці можуть передати росіянам KN-25. Спочатку ця система базувалася на гусеничному шасі, а з 2020 року була представлена аналогічна модифікація на колісній базі. 
Реактивна система KN-25 відзначається унікальним калібром – 600 мм та довжиною приблизно 8 метрів. Версія на гусеничній машині має шість напрямних для цього боєприпасу, тоді як версія на колісній базі оснащена чотирма, а інша модифікація – п’ятьма напрямними. 
Під час перших льотних випробувань дві ракети були запущені зі східного узбережжя Північної Кореї до Японського моря. Обидві ракети подолали відстань приблизно 380 кілометрів і досягли максимальної висоти до 97 кілометрів. 
Одним з претендентів може бути квазібалістична ракета KN-24, що вперше була випробувана у 2019 році. Вага бойової частини оцінюється у 400-500 кілограмів, а дальність – у 410 кілометрів. 
У арсеналі КНДР є копія радянської ракети “Ельбрус” під назвою KN-18. Перший відомий тест відбувся 28 травня 2017 року та вважається успішним. 
Характеристики ракети невідомі, однак аналітики припускають, що дальність ураження доходить до 450 кілометрів. 
