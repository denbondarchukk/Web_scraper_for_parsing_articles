САУ Archer: шведський «лучник» в ЗСУ
Україна отримала від Швеції колісні самохідні артилерійські установки Archer у межах військової допомоги. 
Ці колісні 155 мм САУ з 2023 року у складі Сил оборони знищують російських окупантів. 
«Мілітарний» пропонує розглянути історію створення та бойові характеристики цих артилерійських систем. 
FH77 BW L52 Archer – це шведська 155-мм самохідна артилерійська установка на колісному шасі розробки і виробництва Bofors (нині BAE Systems Bofors). Вона є однією з найсучасніших і найпросунутіших артсистем у світі. Як заявляє компанія, Archer здатна швидко розгорнутися на бойовій позиції, уражати цілі на великій дальності з високою скорострільністю та швидко змінювати позицію. 
Проєкт із розробки перспективної САУ стартував 1995 року. На проєктування знадобилося кілька років. Лише у 2003 Шведське агентство оборонних закупівель уклало контракт із Bofors (нині BAE Systems Bofors) на розробку та виготовлення двох прототипів самохідної гаубиці. Їх випробування відбувалися у 2005–2006 роках. Згодом було замовлено перші 24 артилерійські системи. 
Першу САУ Швеція отримала у 2015 році. Згодом було закуплено ще 24 одиниці, які мала придбати Норвегія, але згодом відмовилася від угоди. Остання з цих САУ надійшла у листопаді 2022 року. Отже, у 2023 році Швеція мала 48 одиниць Archer, з яких 24 використовувало шведське військо, а решта 24 перебували на зберіганні. 
Станом на початок 2024 року, із САУ, що були на зберіганні, 14 продали Великій Британії та 8 передали Україні, ще 2 залишили для подальшого розвитку системи. У Сухопутних силах Швеції САУ перебувають на озброєнні артилерійського полку Бергслаген. 
Самохідна гаубиця базується на модифікованому шасі самоскида Volvo A30D з колісною формулою 6×6 високої прохідності. Її бойове відділення та кабіна з моторним відсіком – броньовані. Установка може застосовуватися в будь-яких погодних умовах та на пересіченій місцевості. Швидкість, з якою може пересуватися Archer, становить до 70 км/год, запас ходу – 500 км. 
Шасі може витримувати підрив до 6 кг вибухівки (Level 2 STANAG 4569). Також можливий рух на певну відстань при всіх пробитих колесах. Габарити та маса шведської САУ у межах 30 тонн дають можливість перевозити її залізницею та використовувати військово-транспортні літаки, зокрема, Airbus A400M. 
За основу зброї САУ Archer взяли причіпну гаубицю у версії FH77B. Замовник вимагав підвищити характеристики артилерійської системи шляхом збільшення довжини ствола гармати. Тож ствол подовжили з 39 до 52 калібрів. Для розміщення гаубиці на мобільній колісній платформі використали спеціальні засоби зменшення віддачі під час пострілу. 
Гармата FH77B закріплюється на спеціальній шарнірній платформі у поворотному модулі, на кінці якого є спеціальна противага, яка компенсує ударну силу при пострілі. 
Артилерійська частина самохідної гаубиці повністю автоматизована. Апарат заряджання на 21 постріл дає можливість здійснювати 8–9 пострілів за хвилину. Гаубиця відкриває вогонь протягом 30 секунд після отримання наказу і протягом 30 секунд може покинути вогневу позицію, зводячи до мінімуму можливості супротивника з ведення контрбатарейної боротьби. 
Артилерійська система здатна вести вогонь усією номенклатурою боєприпасів стандарту НАТО у калібрі 155 мм, включно з боєприпасами BONUS та коригованими снарядами M982 Excalibur, досвід застосування яких мають і артилеристи ЗСУ. Максимальна дальність стрільби становить 30 км звичайним снарядом, 40 км — активно-реактивним снарядом та 60 км — керованим снарядом Excalibur. 
Кути наведення гаубиці по вертикалі становлять від 0 ° до +70 °, а через особливості колісного шасі кути горизонтального наведення обмежені в діапазоні від -75 ° до +75 °. 
Для стабілізації машини під час ведення вогню використовується подвійний гідравлічний стабілізатор (аутригер) у задній частині шасі, який опускається для упору в ґрунт під час розгортання на вогневій позиції. 
Після згортання з бойової позиції перед переміщенням гарматний модуль переводиться у похідне положення. При цьому ствол гаубиці опускається у спеціальний лоток, що прикривається кришками, який розташований позаду кабіни обслуги. 
Броньована кабіна обладнана дверима з кожного боку та круглим люком у даху, що допомагає військовослужбовцям швидко залишити САУ у разі пошкодження або виникнення технічних проблем. Кабіна забезпечує захист артилеристів від стрілецької зброї та влучання уламків снарядів. У вікнах встановлене броньоване скло. Також на даху кабіни може бути розташована дистанційно керована кулеметна установка. 
Зазвичай обслуга самохідної гаубиці Archer складається з механіка-водія, чиє робоче місце розташоване в передній частині кабіни, а також командира та навідника, які розміщуються безпосередньо за водієм. Зліва від командира та навідника є також запасне сидіння. 
Спочатку єдиним доступним носієм було шасі зчленованого самоскида Volvo A30D 6×6, а нині артилерійську систему можна встановлювати на будь-яке відповідне колісне шасі за бажанням замовника. 
Зокрема у січні 2020 року була продемонстрована артустановка Archer на німецькому шасі Rheinmetall MAN Military Vehicles (RMMV) HX2 (8×8). 
З початком російського повномасштабного вторгнення гостро постало питання забезпечення ЗСУ артилерійськими системами у калібрі 155 міліметрів, до яких можуть постачати боєприпаси українські західні партнери. Тому різні країни, починаючи з 2022 року, почали передавати Україні причіпні та самохідні гаубиці різного типу. 
Так у серпні 2022 року Швеція офіційно погодилася розглянути надання Україні САУ Archer. Однак, рішення довелося чекати майже півроку. 
Уряд Швеції ухвалив рішення про передачу Україні САУ Archer у січні торік у межах одного з пакетів військової допомоги. А вже у листопаді 2023 року бійці 45 артилерійської бригади Збройних Сил України показали передану Швецією самохідну артилерійську установку. 
Судячи з фото, українські САУ оснащені спеціальним камуфляжем Barracuda, однак на них відсутня дистанційно керована кулеметна турель. 
Згодом міністр оборони Швеції Пол Йонсон офіційно підтвердив надходження 8 одиниць цього озброєння до України. 
У грудні українські військові показали застосування самохідних артилерійських установок Archer проти російських окупантів. 
Завдяки високій автоматизації сучасної шведської САУ Archer, її обслуга може швидко виконувати свої функції, залишаючись під захистом у броньованій кабіні. 
Швидке виконання вогневої задачі з ураження супротивника й зміни позиції, а також велика дальність стрільби підвищують живучість артилерійської установки. При вправному керуванні САУ можуть забезпечити ефективну вогневу підтримку українських військ на полі бою. 
Однак, наразі невідомо, як демонструє себе базове шасі Volvo A30D в умовах інтенсивної експлуатації та постійного виконання бойових завдань в умовах російсько-української війни. І чи складно військовим ЗСУ обслуговувати і підтримувати ці САУ у бойовій готовності. 
