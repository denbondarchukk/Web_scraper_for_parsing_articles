Rosomak: сучасний польський БТР на озброєнні ЗСУ
На озброєння 44 окремої механізованої бригади ЗСУ надійшли польські колісні бронетранспортери Rosomak. 
Про це свідчать опубліковані у соцмережах фото від військових з цієї бригади. 
Сьогодні “Мілітарний” розповідає, що це за техніка та які варіанти вона має. А також про її перспективи в ЗСУ. 
Польський КТО (Kołowy Transporter Opancerzony – колісний бронетранспортер) Rosomak створили для армії Польщі за контрактом від кінця 2002 року. За цією угодою фінська компанія мала початково локалізувати в Польщі виробництво до 690 машин ліцензійної версії БТР Patria AMV як в версії БМП, так і бронетранспортера. А в 2013 році сторони підписали контракт на постачання ще 307 машин Rosomak до кінця 2019 року. 
Випускає бронемашини компанія Rosomak SA, що входить до польського державного збройового концерну Polska Grupa Zbrojeniowa (PGZ). Конструкція машини заснована на основі несучої рами. 
Для польської армії Rosomak випускають у різних варіантах, також машина стала базою для самохідного 120-мм міномету Rak. 
Rosomak має класичне компонування для сучасних бойових машин: моторно-трансмісійне відділення та відділення управління розташоване в носовій частині, бойове відділення – в середній частині корпусу, а десантне відділення – в кормі. Машина має екіпаж із трьох військовослужбовців. 
Робоче місце водія бойової машини обладнане дисплеєм, на який потрапляє зображення з двох передніх камер та однієї задньої. Передня камера має функцію нічного бачення. Бронемашина перевозить вісім солдатів у повній екіпіровці. Вони сидять по бортах обличчям один до одного у десантному відділені. Посадка і висадка здійснюється через двері у кормі або через два люки у даху. На польській бронемашині встановлений двигун потужністю 480 к.с., який розганяє її до швидкості 100 км/год на суші, а на плаву – до 10 км/год. Операційна  дальність ходу – 800 км. БТР має колісну формулу 8×8 із незалежною підвіскою, що дозволяє змінювати кліренс машини від +200 мм до -250 мм. 
Бронювання захищає від куль калібру 14,5 мм спереду та 7,62 – з боків. Захист складається з двох шарів: основного сталевого завтовшки 8 мм і зовнішнього, який встановлений на основну броню. Вони розділені один від одного кількома міліметрами порожнини, яка може бути заповнена піною для підвищення плавучості машини під час форсування водних перешкод. На базі бронетранспортера розроблено кілька варіантів різного призначення, які надходять на озброєння польського війська. 
Основним наразі варіантом для польського війська можна вважати бронемашину у версії Rosomak-M1, яка оснащена баштою Hitfist-30P від італійської компанії OTO Melara, виробництво якої також налагоджено в Польщі. Ця двомісна башта має автоматичну гармату ATK Mk44 Bushmaster II калібру 30 мм та кулемет UKM-2000C калібру 7,62 мм. Корпус башти виготовлений зі сплаву алюмінію зі встановленими зовні бронеплитами та використанням композитних матеріалів. Через це вага башти без обладнання складає 2300 кг. Башта з обладнанням, двома членами екіпажу та боєкомплектом важить 2850 кг. Її висота становить лише 59,5 см. Певна кількість машин з баштою Hitfist-30P озброєні протитанковими ракетами Spike-LR. 
Польська модифікація башти оснащена системою керування вогнем Kolsman DNRS-288, що дозволяє діяти як вдень, так і вночі завдяки тепловізору другого покоління TILDE FC (Galileo Avionica) і лазерному далекоміру. Башта оснащена шістьма 81-мм димовими гранатометами 902A ZM Dezamet. За набором озброєння такий варіант бронемашини Rosomak можна вважати колісною БМП. 
Також Rosomak у версії бойової машини піхоти може оснащуватися новим польським бойовим модулем ZSSW-30 з дистанційним керуванням. Минулого року міноборони Польщі замовило постачання перших 70 таких модулів, вартість контракту – 1,7 млрд злотих. Виробництвом модулів займається польська компанія Huta Stalowa Wola (HSW). 
ZSSW-30 озброєний 30-мм гарматою Bushmaster Mk 44/S з боєзапасом у 200 снарядів і 7,62-мм кулеметом UKM-2000C з боєкомплектом 400 набоїв, а також подвійною пусковою установкою протитанкових ракет (ПТУР) Spike-LR. Модуль має панорамний приціл командира PCO GOD-1 Iris та приціл навідника PCO GOC-1 Nike польського виробництва. Конструкція бойового модуля пристосована для встановлення додаткової навісної броні. 
Нові бойові модулі засновані на польській системі керування вогнем, що працює з функцією «мисливець-вбивця», яка дає кращу здатність ефективно знищувати бронетехніку противника. Систему розробив консорціум з компаній Huta Stalowa Wola та WB Electronics. 
Перед початком серійного виробництва бойових модулів ZSSW-30 було замовлено партію американських 30-мм автоматичних гармат Bushmaster Mk 44/S у Northrop Grumman. 
До кінця 2023 року уряд Польщі має підписати контракт на постачання збройним силам від 250 до 400 Rosomak у оновленій подовженій версії L (long). Ця модифікація має на 60 см довший корпус у порівнянні з базовою версією машини, що має 7,8 метра завдовжки. Таким чином довжина корпусу нової машини сягне 8,4 метра. 
Така модернізація збільшує плавучість бронемашини та дозволить встановити на неї потужніше озброєння. Планується, що більшість Rosomak Long оснастять бойовими модулями ZSSW-30. 
Крім того, ці машини отримають потужніший двигун Scania DC13 на 610 к.с, а новий розмір техніки дозволяє збільшити її паливні баки на 30-40 відсотків. Тому хоч машина і стає важчою, зросте і запас її ходу. Також на БТР з’являються нові пропелери водометного рушія, новий люк механіка-водія, нові дзеркала заднього виду та водовідбивальний щиток. 
Колісний БТР Rosomak-S призначений для транспортування двох переносних пускових установок протитанкового ракетного комплексу Spike LR, восьми ракет до них та розрахунків цих комплексів. Технічні параметри бронемашини аналогічні базовій версії бронемашини Rosomak з урахуванням можливості подолання водних перешкод. 
Зазначимо, що ПТРК Spike-LR виробляють у Польщі по ліцензії із 2004 року. Цей комплекс може знищувати броньовані цілі на дальності до 4 тисяч метрів. 
Броньована санітарна машина Rosomak-WEM призначена для збору поранених з поля бою, надання першої медичної допомоги, включаючи перев’язку ран і травм, а також підтримки основних життєвих функцій людини. 
Екіпаж складається з командира машини, унтер-офіцера медичної служби, двох санітарів та водія-механіка. Rosomak WEM може перевезти трьох поранених солдатів на носилках в лежачому положенні та додатково чотирьох у сидячому положенні. 
Від базового варіанту БТРа ця машина відрізняється піднятою верхньою частиною корпусу над відділенням в кормовій частині машини, яке пристосоване для забезпечення можливості швидкої евакуації поранених та зручностей роботи медичного персоналу. У цьому відділенні розміщено обладнання для надання екстреної медичної допомоги, місця для носилок і сидіння. Машина має можливість ведення спостереження та самооборони. 
Машини технічної розвідки Rosomak-WRT призначені для забезпечення дій мотопіхотних підрозділів польського війська, які на озброєнні мають бронетранспортери Rosomak. 
До складу екіпажу Rosomak-WRT входять командир, водій, два механіки та за потреби фельдшер. 
Конструкція та спеціальне оснащення польської машин технічної розвідки дозволяє проводити діагностику, вилучення та евакуацію пошкодженої техніки, поточний ремонт та виконання інших завдань аварійно-рятувальної та технічної розвідки. Машина також може вести спостереження та забезпечує власну самооборону, оскільки оснащена дистанційно керованою установкою з кулеметом калібру 7,62 мм. 
Таож до обладнання Rosomak-WRT входять дистанційно керована стріла вантажопідйомністю 1,3 тонни, діагностичне, сервісне, евакуаційно-рятувальне обладнання, бортовий електрогенератор, зварювальні апарати, комплект для швидкого електромонтажу та механічного ремонту, денні та нічні камери для спостереження. 
Також на базі Rosomak створений носій мультисенсорної системи розвідки та спостереження Rosomak-WSRiD й артилерійська командна машина Rosomak-AWD та командна машина на рівні батальйону — Rosomak-WD. 
Крім того, для участі польських військових у місії НАТО в Афганістані на базі Rosomak розробили кілька варіантів різного призначення. Версія Rosomak М1М отримала додаткову броню і втратила можливість плавати, також цю машину оснастили системою захисту від саморобних вибухових пристроїв. 
Версії М2 та М3, які також застосовували в Афганістані, оснастили додатковим бронюванням, протиракетними решітками і туреллю OSS-D із 40-мм гранатометом Mk-19 або 12,7-мм кулеметом замість башти. 
На колісному шасі Rosomak базується і самохідний міномет Rak калібру 120-мм, який призначений для знищення живої сили противника, броньованих цілей та укріплень. Він здатний уражати цілі на відстані до 12 км та має боєкомплект із 46 мін. Екіпаж складається з чотирьох військових. 
Постачання самохідних мінометів Rak до польської армії розпочалось після підписання у 2016 році першого контракту на 8 ротних комплектів. Після було дозамовлено додаткові міномети з поставками у 2022-2024 роках. 
У квітні цього року “Мілітарний” повідомляв, що Україна отримає з Польщі 200 бронетранспортерів Rosomak, які надійдуть частинами. 
Президент України Володимир Зеленський розповів, що спочатку українська армія отримає 100 машин, а потім ще 100 Rosomak. 
«Щодо бронетранспортерів Rosomak – це 200 машин. Зараз 100 і 100 згодом. Також самохідні міномети, додаткові ракети, МиГ», – розповів Зеленський. 
Імовірно, частину машин передадуть безпосередньо зі складу польської армії, щоб українські військові почали освоювати їх якомога швидше. Адже так ця техніка скоріше потрапить на поле бою. Вона дуже потрібна для наступальних дій Сил оборони України проти російських окупантів. 
Закупівлю польських бронемашин Rosomak для України спільно оплатять Євросоюз і Сполучені Штати. 
Можна припустити, що нові бронетранспортери Rosomak для України озброять дистанційно керованими бойовими модулями від австралійської компанії Electro Optic Systems. 
Про це може свідчити замовлення 150 неназваних бойових модулів, які призначені для оснащення бойових машин. 
На початку квітня українське державне підприємство «СпецТехноЕкспорт» уклало контракт із компанією EOS Defence Systems на поставку 100 неназваних «важких дистанційних бойових модулів», включаючи запчастини та супутні послуги на суму близько 80 мільйонів доларів США. Контракт передбачає постачання продукції протягом 2023-2024 років. 
У другій угоді, про яку повідомили наприкінці квітня, йдеться про замовлення ще 50 модулів вартістю 41 мільйон доларів США. Вона також передбачає виконання замовлення протягом 2023-2024 років. 
Проте це лише припущення, інформації з відкритих джерел, яка б підтверджувала такі роздуми, наразі немає. 
З повідомлень у медіа стало відомо, що 44 окрема механізована бригада ЗСУ вже отримала на озброєння бронемашини Rosomak, які оснащені баштами Hitfist-30P з 30-мм автоматичною гарматою та кулеметом калібру 7,62. Наразі частина бригади перебуває в Польщі на навчанні, проте згодом має повернутись до України з новою технікою. 
Такі бронетранспортери уже нібито помічали в Україні раніше, проте невідомо, якій військовій частині вони належать. 
Що стосується машин на базі Rosomak, то нагадуємо, що на початку квітня 2023 року Володимир Зеленський та прем’єр-міністр Польщі Матеуш Моравецький на спільній пресконференції заявили: Україна та Польща домовилися про постачання Збройним Силам України самохідних 120-мм мінометів Rak. 
За словами польського прем’єра, йдеться про постачання до українського війська трьох ротних комплектів польських самохідних 120-мм мінометів Rak на колісному шасі. 
Варто зазначити, що в армії Польщі ротний комплект складається з 8 самохідних мінометів та 4 машин управління вогнем. 
Таким чином ідеться про постачання Україні загалом 24 одиниць самохідних мінометів Rak без урахування машин управління вогнем. 
Наразі повідомлень про те, що бронемашини Rosomak брали участь у бойових діях з російською окупаційною армією немає. Тому важко говорити про їхню ефективність у бойових умовах. Також багато чого залежить від навченості екіпажів і конкретної бойової ситуації на фронті. 
Однак бронетранспортер, який своєю бронею захищає солдатів від куль та осколків і може швидко пересуватися, а також може підтримати дії піхоти вогнем з автоматичної гармати чи великокаліберного кулемета або автоматичного гранатомета не буде зайвим у складі Сил оборони України. 
Сучасна бронетехніка з якісними засобами спостереження і виявлення та можливістю ведення бою і пересування у нічний час має допомогти українським воїнам у протистоянні з російськими окупантами. 
