Які танки купує Європа та скільки це коштує?
Початок повномасштабної російсько-української війни ознаменував не лише намір Росії остаточно вирішити “українське питання”, а й спробу похитнути принцип непорушності європейських кордонів, котрий декларувався Хельсінськими угодами. Епоха миру після розпаду Радянського Союзу закінчилась. 
На фоні нової загрози європейські країни почали форсувати темпи переозброєння. У той же час досвід війни в Україні показав, що нинішні збройні сили в Європі погано підготовлені до потенційних бойових дій, а одним зі слабких місць їх армій є бронетанкові війська. 
Основними гравцями на європейському танковому ринку на сьогоднішній день є південнокорейський K2 Black Panther, американський M1 Abrams та німецький Leopard 2. 
Поки що першим та єдиним іноземним замовником південнокорейських машин виробництва Rotem стала Польща, котра замовила 1000 K2 Black Panther. Важливим аргументом при виборі K2 виявилась пропозиція локалізації виробництва танків та швидкі темпи постачання нових машин. 
Перші 180 танків у базовій версії Польща почала отримувати вже у грудні 2022 року – за три місяці після укладання контракту. У той же час виробництво інших 820 танків у “національній” версії K2PL планується виготовити в середині країни у співпраці з Rotem. 
Відомо, що в рамках локалізації планується налагодити збирання танкових корпусів (H. Cegielski-Poznan S.A.), а також розгорнути виготовлення ходової частини (PZL-Kalisz), деякої електроніки та 120-мм танкових гармат. Також на польську версію K2PL буде встановлюватись власний дистанційно керований кулеметний модуль від ZM Tarnów. 
Загалом корейські танки будуть надходити упродовж чотирьох років з 2022 по 2026 рік. Відомо, що замовлення перших 180 машин обійшлось полякам у 3,37 млрд доларів. 
Нові танки мають замінити три сотні переданих Україні Т-72М та їх модифікації PT-91. Придбана техніка також має увійти до складу двох нових дивізій, що формуються на північних кордонах з РФ та Білоруссю. 
Окрім корейських танків першою в Європі Польща почала експлуатувати і американські M1 Abrams. У 2022 році уряд країни замовив у Сполучених Штатів 366 танків Abrams, перші з яких надійшли вже у червні того ж року. 
Частина танків у кількості 250 одиниць має бути виготовлена шляхом модернізації ранніх машин до версії M1A2 SEP v3. Загальна вартість замовлення склала 6 млрд доларів. 
Ще 116 танків передаються із запасів Корпусу морської піхоти США у версії M1A1 FEP разом із супутнім обладнанням на суму 1,4 млрд доларів. 
M1A1 FEP є глибоко модернізованою версією старих M1A1 Abrams, що оновлювались в рамках програми Firepower Enhancement Package. Ці машини експлуатувались американським Корпусом морської піхоти. 
Танки масою близько 63 тонн отримали новий пакет бронювання бронювання, модернізований оптико-електронний комплекс та сучасну систему керування вогнем, що аналогічні системам на M1A2 SEP v2. 
Від останніх M1A2 SEP v3 ці машини фактично відрізняються лише відсутністю панорамного прицілу командира, додаткової енергоустановки та комплексу протидії радіокерованим мінам. 
В інших країнах Європи “Чорна пантера” повністю програла конкуренцію двом претендентам. В тендері на новий основний бойовий танк Румунії американський М1 Abrams обійшов свого корейського візаві. 
Уряд Румунії планує замовити 54 бойові машини у найсучаснішій версії M1A2 SEP v3 на суму 2,53 млрд доларів. 
У той же час навколо Німеччини формується табір із країн, що мають долучитись до єдиного європейського замовлення на нову версію танку Leopard 2A8. Спільний контракт має суттєво здешевити вартість однієї одиниці. 
Нове покоління танку є подальшим розвитком моделі Leopard 2A7+. Найбільш сучасна машина сімейства має стати основним бойовим танком для Чехії, Італії, Норвегії та Нідерландів. 
Leopard 2A8 отримав нове модульне бронювання, яке включає комбінований багатошаровий пакет, що включає сталь, вольфрам, композитний наповнювач та керамічні компоненти. Розробники також посилили протимінну стійкість та захист верхньої напівсфери від касетних боєприпасів та малих дронів. 
Головним нововведенням танку стала інтеграція комплексу активного захисту EuroTrophy. Система створює над танком контрольовану півсферу, в області котрої радари відстежують потенційні загрози і якщо такі є –система знищує їх автоматично, відстрілюючи контрбоєприпас. 
Модернізований танк також отримав оновлені прицільні засоби, засоби зв’язку та систему управління вогнем. Через значне підвищення ваги до 67 тонн танк отримав модернізовану ходову частину та форсований з 1500 к.с. до 1600 к.с. двигун. 
Норвегія вже замовила 54 Leopard 2A8 NOR, що отримають додатково норвезьку систему управління боєм CORTEX. Норвезькі “леопарди” вартістю 1,9 млрд доларів будуть поставлені в період з 2026 по 2031 рік. 
Італія також планує придбати 125 Leopard 2 німецького виробництва за 4 млрд євро (4,4 млрд доларів), що мають надійти між 2024 і 2037 роками. 
Чехія має намір придбати близько 70 танків. А в планах армії Нідерландів наразі залишається розбудова власного танкового батальйону, що може говорити про закупівлю близько 50 танків. 
У той же час Німеччина підписала контракт на 12 Leopard 2A8 з опціоном на додаткові 105 машин. Вартість замовлення перших 12 одиниць складає 525,6 млн євро (578,1 млн доларів). 
Варто зауважити, що просто ділити суму контракту на кількість танків не варто, адже разом з танками зазвичай закуповуються супутні послуги, обладнання, запчастини та боєприпаси. Однак середня вартість Leopard 2A8 разом з усіма супутніми витратами може коливатись у діапазоні 30-40 млн доларів. 
Із трьох перелічених бойових машин лише німецький Leopard 2 наразі можна назвати європейським танком. Це одна з небагатьох машин, виробництво яких збереглося на сьогоднішній день. Втім, можливості їх випуску не встигають за різким ростом попиту. 
За тридцять років простою після розпаду Радянського Союзу потужності головного підрядника Krauss Maffei Wegmann суттєво зменшились. Судячи із термінів виконання контрактів, темп виробництва впав до кількох танків на місяць. Для порівняння, на початок 1980-х років об’єми випуску танків коливались в діапазоні 20 машин на місяць та в кращі роки могли сягати 25 одиниць. 
Саме пропозиція швидких поставок танків у короткі строки стала вирішальною у румунському та польському тендерах, де перемогли “Абрамси” та “Пантери”. 
У той же час італійський C1 Ariete та французький Leclerc не набули поширення та, схоже, так і залишаться національними бойовими машинами без видимого успіху на континенті. 
Можна очікувати, що вже в найближчі роки країни Північноатлантичного альянсу отримають 420 танків Abrams. За цей час Польща має поставити у стрій 180 K2 з перспективою налагодження виробництва K2PL у 2026 році. 
Найбільш тривалим може виявитись час поставок нових “Леопардів” – перші машини мають надійти лише у 2024-2026 роках з імовірним закриттям контракту у наступному десятилітті. Загальний обсяг замовлень з урахуванням німецького опціону коливається в районі 300-400 нових Leopard 2A8. 
