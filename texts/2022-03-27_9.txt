Не фосфор: Росія використовує по Україні запалювальні снаряди 9М22С
Збройні сили Росії використовують проти України запалювальні боєприпаси 9М22С з реактивних систем залпового вогню. 
Ефект від цих запалюваних боєприпасів та освітлювальних боєприпасів часто плутають з фосфорними боєприпасами. 
12 березня 2022 року в районі міста Попасна, що у Луганській області та під контролем українських сил, було зафіксовано використання запалювальних боєприпасів. 
На відео зафіксовано кілька боєприпасів, що летять дугою, які вибухають у повітрі та падають. 
Також цей ефект можна було побачити й в інших областях України за час війни. 
Подібну дію мають реактивні снаряди 9М22С, які застосовуються реактивними системами залпового вогню БМ-21 «Град». 
Замінюючи штатну осколково-фугасну бойову частину ракети 9М22, ракета 9М22С несе бойову частину 9Н510. Бойова частина цієї ракети складається зі 180 запальних бойових елементів, виготовлених з магнієвого сплаву МЛ5 та наповнених піротехнічним складом, аналогічним терміту. 
Запалювальний снаряд 9М22С призначений для ураження живої сили та техніки супротивника шляхом створення масових вогнищ пожежі, а також безпосереднім попаданням. 
Також ці запалювальні снаряди ефективні в спекотну і суху погоду, коли починається сезон лісових пожеж. 
Застосування запалювальних боєприпасів в Україні задокументовується з 2014 року. 
В кінці липня 2014 року на сході України було виявлено обгорілі капсули від снаряда 9М22С, які містили запальну суміш. 
14 серпня 2014 року місцеві жителі в Іловайську, повідомляли, що чули кілька вибухів з незвичайним звуком у швидкій послідовності й щось схоже на гігантський «феєрверк», який перетворився на «вогняні кулі, що падають з неба». 
Військові Росії тоді завдали удару по позицію українських військових в районі Іловайська. 
На місці покинутої української позиції було виявлено залишки від ракети 9М22С та капсули з запалювальною сумішшю, які не спрацювали. 
Порівнюючи кадри з району Іловайська 2014 року та кадри з району Попасної 2022 року, простежується ідентичність ефекту від запалювального снаряда 9М22С. 
У житлових районах за наявності достатньої кількості легкозаймистих матеріалів існує ймовірність виникнення дуже сильної пожежі. Рекомендується в районах бойових дій ховати в безпечні місця легкозаймисті речі. 
