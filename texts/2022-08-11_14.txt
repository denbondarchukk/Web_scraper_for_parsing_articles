Розгром аеродрому “Саки”: хронологія і втрати
9 серпня в окупованому Криму прогриміла серія вибухів на російській військовій авіабазі “Саки” в Новофедорівці. 
Цивільні громадяни поспішно почали покидати Новофедорівку та утворили затор з автомобілів. 
А у бік Новофедорівки з боку Євпаторії рухалося дуже багато карет швидкої медичної допомоги. 
У соціальних мережах почали оприлюднювати відео та фотографії з потужними вибухами на авіаційній базі. 
Перші вибухи пролунали близько 15:20. На оприлюднених відео видно густий дим, ймовірно, від пожежі, потім було два одночасних потужних вибухів в різних місцях, через деякий час пролунав і третій потужний вибух. 
Від ударної хвилі частина уламків з бази прилетіла на цивільні об’єкти. 
Було пошкоджено 62 багатоповерхівки, 20 комерційних об’єктів, а також приватні будинки. 
У будинках Новофедорівки вибиті вікна та двері, а також відсутнє газопостачання. 
Російська влада повідомила, що до медичних закладів республіки звернулося 14 осіб. 
Також російською окупаційною владою повідомлено, що одна людина загинула. 
Аеродром “Саки” поблизу селища Новофедорівка у Криму є одним із ключових аеродромів Кримського півострова для російської авіації. До 2014 року це була база Збройних Сил України. 
Нині там базується 43-й винищувальний авіаполк Повітряних-космічних сил Росії. 
На цій базі росіяни в основному розміщували багатоцільові винищувачі Су-30СМ, літаки Су-24М/МР, військово-транспортний Ил-76 та іншу авіатехніку. 
З Новофедорівки вилітали літаки, які завдавали ракетних ударів по Україні. 
Перші супутникові знімки після вибухів були оприлюднені 10 серпня. 
Судячи з супутникового знімка було знищено щонайменше 8-9 літаків, а також приміщення, схожі на склади. 
Зафіксовані втрати: 
Після вибухів на авіабазі розпочала пожежа, що добре видно на супутникових знімках (червоний колір вказує на незайману рослинність, а чорний на сліди від пожеж після вибухів – ред.). 
Також була пошкоджена автотехніка персона аеродрому “Саки”. Деякі уламки пробивали наскрізь машини. 
Супутникові зображення показують, що будівлі поруч зі знищеними літаками також було пошкоджено та зруйновано. 
Але, ймовірно, захищені сховища лишилися цілими. 
Міністерство оборони Росії через російські ЗМІ заявило, що причиною вибухів на військовому аеродромі в селищі Новофедорівка (Саки) стала “детонація кількох авіаційних боєприпасів”. 
При цьому у російському оборонному відомстві стверджують, що “після вибуху на аеродромі ніхто не постраждав, авіаційна техніка не пошкоджена”. 
Своєю чергою Міноборони України зазначило, що не можуть встановити причину загоряння. 
Повітряні Сили Збройних Сил України повідомили, що потенційно близько 10 бойових літаків росіян знищено на базі. 
На супутникових знімках видно знищені будівлі та три кратери, ймовірно, це були одні з епіцентрів вибухів, які зберігали вибухонебезпечні предмети. 
Багато літаків і боєприпасів було підірвано в одному секторі, що призвело до пожежі, яка поширилася по всій базі, хоча єдиною видимою шкодою від цього вогню є багато згорілої трави. 
Міністр оборони Великої Британії Бен Воллес припустив, що той факт, що було два окремих вибухи, вказує на сплановану подію, а не на випадковий інцидент. 
Вибухи в Новофедорівці в окупованому Криму могли статися через дії українських спецпризначенців та партизанів. 
Видання “Washington Post”, посилаючись на анонімного співрозмовника в українському уряді, повідомило, що вибухи на авіабазі – справа рук бійців Сил спеціальних операцій. 
