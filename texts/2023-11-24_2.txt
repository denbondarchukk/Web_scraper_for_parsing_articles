RCH 155 – САУ, що стріляє під час руху
Україна стала першим іноземним замовником новітньої німецької колісної самохідної артилерійської установки RCH 155. 
Збройні Сили України мають отримати 18 таких САУ. Закупівля вартістю у 216 мільйонів євро фінансується Федеральним урядом Німеччини. 
Розглянемо технічні та бойові характеристика нової артустановки, що може стріляти у русі. І які переваги ця САУ може дати українським військовим на полі бою. 
Артилерійська установка RCH 155 (Remote Controlled Howitzer 155 – дистанційно керована гаубиця) створена німецькою компанією Krauss-Maffei Wegmann (нині KNDS). При створенні нової артустановки німецькі інженери взяли найкращі рішення від САУ PzH 2000 та САУ Donar. 
Вона позиціонується, як перша в світі артсистема, яка може стріляти в русі. Головним чином, це потрібно для уникнення вогню у відповідь артилерією противника під час контрбатарейної боротьби. 
RCH 155 базується на шасі німецько-нідерландського колісного бронетранспортера GTK Boxer із колісною формулою 8×8. Новітню 155 мм САУ представили у 2014 році. 
Система має автоматизований баштовий артилерійський модуль AGM (Artillerie-Geschütz-Modul) з артилерійською частиною від німецької самохідної гаубиці PzH ​​2000. Довжина ствола гармати дорівнює 52 калібрам (L52), вісім метрів. 
Артилерійський модуль AGM вагою 12,5 тонн є безлюдним, головний акцент у ньому зроблений на автоматизації заряджання, тому екіпаж самохідної артилерійської установки RCH 155 складається усього з двох людей – командира і водія. Боєкомплект модуля становить 30 снарядів та 144 модульних метальних зарядів. 
Виробником заявлено, що дальність стрільби стандартним снарядом становить до 40 км, а далекобійним активно-реактивним снарядом V-LAP – до 54 км. Установка може застосовувати різні 155 мм артилерійські снаряди стандартну НАТО. 
Також САУ здатна застосувати далекобійні високоточні снаряди Vulcano та M982 Excalibur, що уражають цілі на більших відстанях. Максимальний темп стрільби – 9 пострілів на хвилину. 
САУ має розвинену систему керування вогнем. Екіпаж артустановки отримує цілевказання через радіозв’язок або за допомогою каналу передачі даних. 
Постріл здійснюється дистанційно екіпажем, що розміщується у кабіні спереду САУ. Передбачено також можливість заряджання та здійснення пострілу у ручному режимі. 
Німецька самохідна установка RCH 155 має можливість випускати серію з п’яти снарядів, які летять за різною траєкторією і при цьому одночасно уражають ціль. 
Броня корпусу та захищене днище платформи Boxer робить машину досить живучою в умовах бойових дій. Шасі надає екіпажу високу мобільність та захист від мін, а також саморобних вибухових пристроїв. Кабіна екіпажу захищає від куль калібру 14,5-мм та осколків снарядів. 
Шасі з колісною формулою 8х8 має двигун потужністю 815 кінських сил, що дозволяє розганяти 39-тонну артилерійську установку до 100 км/год по шосе і забезпечує пробіг на одній заправці до 700 км. 
Установка також може бути додатково озброєна дистанційно керованою кулеметною установкою для самозахисту. Машина також обладнана системою захисту екіпажу від зброї масового ураження та системою відстрілу димових гранат. 
Під час демонстраційних стрільб RCH 155 показувала свою можливість ведення вогню під час руху, навіть без короткої зупинки. САУ не оснащення упорами для стабілізації положення установки під час стрільби, подібно до тих, які використовують інші колісні артилерійські установки. 
У липні 2022 року тодішній міністр оборони України Олексій Резніков звернувся до Німеччини із запитом щодо придбання 155 мм самохідних артилерійських установок RCH-155. 
Вже у грудні того ж року, Федеральний уряд Німеччини офіційно повідомив, що у межах військової допомоги Україні буде поставлено 18 таких новітніх САУ. Таким чином, ЗСУ стануть першими користувачами цієї артустановки виробництва компанії KNDS. 
У січні 2023 року радник компанії KNDS Ніколас Драммонд повідомив, що розпочалося виробництво самохідних артилерійських установок RCH 155 для України. Закупівля вартістю 216 мільйонів євро була профінансована німецьким урядом. Раніше повідомлялося, що виробник зможе поставити перші САУ через 30 місяців після запуску робіт. 
У листопаді цього року, керівник департаменту розвитку KNDS Аксель Шайбель повідомив, що Україна отримає перші німецькі САУ RCH 155 не раніше кінця наступного року. 
Журналісти відвідали німецький військовий полігон Альтенграбов, на якому проходить державні випробування німецька колісна гаубиця RCH 155, та взяли інтерв’ю у представників KNDS. 
“Новий Boxer RCH 155 ще не поставлено, але виробництво вже йде. Перші машини мають здати наприкінці наступного року. Першим замовником є Україна“, — заявив Шайбель. 
Раніше повідомлялось, що перші САУ будуть доставлені в першому кварталі 2024 року, а завершення поставок очікується у 2025 році. 
Бундесвер у жовтні цього року прийняв рішення про закупівлю високомобільних колісних 155-мм САУ RCH 155 від компанії Krauss-Maffei Wegmann (KNDS). Закупівля може відбутися в період з 2026 по 2031 рік. 
Після того, як німецькі військові обрали RCH 155, було проведено тестування прототипу цієї артилерійської системи. САУ пройшла його у першій половині 2023 року. 
Швейцарія в рамках програми модернізації артилерії своєї армії розглядає, зокрема, колісну САУ RCH 155. Конкурентом німецької артустановки є шведська 155 мм колісна САУ Archer. Наразі триває випробування цих систем за програмою швейцарських військових. 
Основні вимоги армії Швейцарії – це має бути колісна САУ, легка у транспортуванні, з можливістю інтеграції в єдину систему управління, доступність засобів навчання і обслуговування цих самохідних артустановок. 
Обрана САУ в перспективі повинна замінити у швейцарському війську гусеничну самохідну установку M109, найстаріші з яких перебувають на озброєнні понад 50 років. 
Можливість САУ RCH 155 розгортатися на вогневій позиції за 20 секунд і за хвилину випускати 9 снарядів, а потім за 10 секунд залишати позицію, стане у нагоді під час контрбатарейної боротьби. 
Отримавши координати ворожої цілі від розвідувальних безпілотників чи контрбатарейних радарів (РЛС), або інших засобів розвідки САУ розгортається на вогневій позиції, здійснює визначену кількість пострілів та швидко покидає район, щоб не потрапити під удар артилерії противника. 
При застосуванні високоточних снарядів, доприкладу Vulcano або Excalibur, для ураження визначеного об’єкта, іноді необхідно зробити лише один постріл і противник буде уражений. 
Але варто не забувати, що це нова САУ і Україна є її першим замовником. Система ще не пройшла випробування бойовими діями, тому під час її експлуатації на фронті можуть виникати “дитячі хвороби” через інтенсивність ведення вогню. 
RCH 155 не використовує упорів чи інших зовнішніх засобів для стабілізації та компенсації коливання всієї установки під час стрільби, тому невідомо як це вплине на точні ураження цілей звичайними артилерійськими снарядами. Крім того, поки невідомо, як інтенсивне застосування вплине на шасі Boxer, яке використовується цією артсистемою. 
Є питання чи складно для екіпажу буде обслуговувати автоматизований артилерійський модуль AGM і лагодити поломки у польових умовах і різних погодніх умовах – від спеки до морозів та дощу. 
Також, чи вистачить фізичної сили екіпажу з двох людей цілодобово сомостійно обслуговувати всі системи RCH 155 і здійснювати ремонт поломок за межами рембаз чи місць дислокації, бо не завжди є можливість евакуювати машину в разі її поломки чи пошкодження. 
Однак, можна сподіватися, що поки RCH 155 прибудуть до України артилеристи Сил оборони вже матимуть досвід роботи з САУ, які мають автоматичну систему заряджання. Мова про шведські артилерійські установки Archer, які нещодавно надійшли на озброєння до ЗСУ. 
Артилерія завдає найбільших втрат у російсько-українській, та сторона, яка має сучасніші та далекобійніші артилерійські системи у зв’язці з засобами виявлення і коригування, здатна більш ефективно уражати противника. 
