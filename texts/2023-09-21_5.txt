Польська військова допомога Україні: бронетехніка, авіація, боєприпаси
Польща ще до повномасштабного російського вторгнення почала допомагати Україні нарощувати обороноздатність. 
Наприкінці січня 2022 року, польська сторона заявила про рішення передати Києву оборонне озброєння. 
У нашому матеріалі ми вирішили підсумувати надану Польщею військову допомогу Україні, про яку публічно відомо. 
Передусім польська сторона поставила українським військовим бронетехніку, артилерію та літаки радянських часів та їхні польські версії. Також Варшава передала Києву різну стрілецьку зброю, боєприпаси, амуніцію та інше військове спорядження. 
Приводом до написання статті, стала заява польського прем’єр-міністра Матеуша Моравецького, яку він зробив 20 вересня. Він повідомив, що Польща більше не постачає Україні своє озброєння, оскільки зосередилася на посиленні власної оборони. 
«Україна захищається від нападу росії, і я розумію цю ситуацію. Але ми захищатимемо і нашу країну. Більше ми не передаємо озброєння в Україну, тому що тепер ми озброюємо Польщу», – заявив Моравецький. 
Він додав, що уряд зосереджений в першу чергу на модернізації та швидкому озброєнні польської армії, щоб вона за короткий час стала однією з найсильніших армій Європи. 
Вже 21 вересня державний секретар канцелярії прем’єр-міністра Польщі Пйотр Мюллер, повідомив, що Польща постачає Україні озброєння лише за раніше укладеними домовленостями. 
«У контексті питань щодо постачання озброєння хотів би повідомити, що Польща здійснює лише заздалегідь узгоджені поставки боєприпасів та озброєння, у тому числі за контрактами, підписаними з Україною. Це, серед іншого, найбільший зарубіжний контракт, підписаний польською збройовою промисловістю після 1989 року, – на постачання гармати-гаубиці «Краб», – повідомив Мюллер. 
Він також додав, що у Польщі продовжує діяти міжнародний хаб поблизу Жешува, через який здійснюється постачання військової допомоги Україні. 
Незадовго до російського вторгнення, а саме наприкінці січня, польська сторона повідомила, що передасть Україні оборонне озброєння, яке Київ обере із запропонованого Варшавою переліку. 
Вже 1 лютого, польський прем’єр-міністр Матеуш Моравецький заявив, що Польща надасть Україні переносні зенітно-ракетні комплекси (ПЗРК) Grom та безпілотні літальні апарати різного типу і боєприпаси. Наступного дня міністр оборони Маріуш Блащак, повідомив, що українській стороні передадуть новітні переносні зенітні ракетні комплекси «Перун» (ПЗРК Piorun). 
ПЗРК Piorun є глибокою модернізацією польських комплексів Grom, які виробляє компанія Mesko. В ході модернізації чутливість інфрачервоної головки самонаведення збільшили в чотири рази. Ракета має бойову частину 1,82 кг і може уражати повітряні цілі на висоті до 4000 м і дальності до 6500 м. Ці ПЗРК почали надходити до польської армії у 2019 році. 
П’ятого лютого стало відомо, що Польща передає Україні легкі піхотні міномети калібру 60 мм LMP-2017 та ручні 40-мм гранатомети RGP-40 в межах другого траншу оборонної допомоги. 
Легкий піхотний міномет LMP-2017 використовується для знищення живої сили, легких укріплень на полі бою, а також вогневих позицій та військової техніки напівпрямим вогнем в оптичній видимості в будь-який час доби та за будь-якої погоди умови. Виробник пропонує  LMP-2017 у двох калібрах: польський 59,4 мм та 60,7 мм відповідно до STANAG 4425.2. Мінометом можна стріляти з «руки» снарядами вагою 2,3 кг. 
Ручний багатозарядний гранатомет RGP-40 важить трохи більше шести кілограмів і здатен випустити шість (тобто всі боєприпаси, які можуть міститися у барабані) 40-мм гранат за кілька десятків секунд. Дальність його пострілів залежить від типу боєприпасів. Вона коливається від 400 метрів – коли використовують гранати 40 х 46SR НАТО LV з початковою швидкістю близько 78 м за секунду, до приблизно 800 метрів – при застосуванні гранат 40 x 51SR з початковою швидкістю близько 120 м на секунду. Цю зброю українські військові активно використовують на передовій. 
Вже після початку великої війни між Росією та Україною, Польща прийняла рішення постачати українським Силам оборони бронетехніку, зокрема і танки. 
Загалом Україна отримала від Польща понад 260 танків, різних моделей, а також БМП-1 і бронетранспортери. Зокрема українські військові використовують польські танки Т-72М1 та Т-72М1R. Загалом, за даними польських джерел, Україні передали близько 350 танків, в тому числі і Leopard 2. 
Танк Т-72М є експортною версією радянського танка Т-72А. У 1982 році світ побачив модель М1 – подальший розвиток Т-72М. Танк отримав додатковий 16-мм броньовий лист на верхній лобовій деталі корпусу та комбіновану броню башти. 
Модифікація танка Т-72М1R отримала нову систему спостереження (включаючи тепловізійний приціл навідника), нові засоби зв’язку, електронну систему запуску 780-сильного двигуна. Також машина оснащена супутниковою навігацією та ряд інших удосконалень. 
У 2023 році, польський уряд у рамках військової допомоги передав Україні 60 танків типу PT-91. Це основний бойовий танк, розроблений на базі радянського Т-72М1 за ліцензією. Перші прототипи були виготовлені в 1993 році, а базовий варіант серійно випускався на підприємстві Bumar-Łabędy до 2002 року. Машину посилили навісним динамічним захистом польського виробництва ERAWA першого покоління. Він може протидіяти нетандемним кумулятивним боєприпасам, таким як радянські танкові 125-мм кумулятивні боєприпаси, ручні протитанкові гранатомети та старі ПТРК. 
Танк має систему оповіщення про лазерне опромінення Obra-4, яка попереджає екіпаж про наведення лазерних далекомірів та систем наведення озброєння по лазерному променю. Вогнева потужність РТ-91 зросла за рахунок нової системи керування вогнем, а також тепловізійного прицілу навідника. Танк отримав новий дизельний двигун польського виробництва PZL-Wola S-12U потужністю 850 кінських сил. 
Також Польща у межах “танкової коаліції” передала Збройним Силам України 14 танків Leopard 2A4 із власних запасів. Перші 4 машини прибули у лютому 2023 року. Решта 10 танків прибули у березні. Тоді ж завершився процес навчання українських танкістів на цих бойових машинах. 
Українська армія також отримала від Польщі БТР Rosomak. У серпні цього року стало відомо, що вони надійшли на озброєння однієї з механізованих бригад ЗСУ. 
Загалом Польща надала українській стороні близько 100 бронетранспортерів Rosomak. В основному це машини у варіанті БМП, які оснащені 30 мм гарматою. 
У квітні цього року польський прем’єр-міністр Матеуш Моравецький заявив, що для ЗСУ закуплять 100 бронетранспортерів Rosomak. За його словами, закупівлю спільно оплатять Євросоюз і Сполучені Штати. Через тиждень після цього, президент Володимир Зеленський розповів, що Україна отримає 200 бронетранспортерів Rosomak, які надійдуть частинами. Ймовірно, перші сто одиниць про які ми писали  вище – це подаровані Польщею, а решта 100 бойових машин – будуть виготовлені на заводі. 
Польський КТО (Kołowy Transporter Opancerzony – колісний бронетранспортер) Rosomak створили для армії Польщі за контрактом від кінця 2002 року. За цією угодою фінська компанія мала початково локалізувати в Польщі виробництво до 690 машин ліцензійної версії БТР Patria AMV як в версії БМП, так і бронетранспортера. 
Rosomak має класичне компонування для сучасних бойових машин: моторно-трансмісійне відділення та відділення управління розташоване в носовій частині, бойове відділення – в середній частині корпусу, а десантне відділення – в кормі. Машина має екіпаж із трьох військовослужбовців. 
У травні 2022 року, стало відомо, що Польща передає Україні самохідні 155 мм артилерійські установки AHS Krab, мова йшла про три батареї 18 одиниць. Тоді польськими військовими було підготовлено 100 українських військовослужбовців для експлуатації цієї зброї. Разом з самохідними гаубицями, Україна отримала і командирські машини для їхнього управління. 
AHS Krab – польська САУ національного виробництва. При її серійному випуску використовується ліцензійна башта від британської гаубиці AS90. Довжина ствола – 52 калібри. А в якості гусеничного шасі обрано південнокорейську платформу від САУ K9 Thunder. 
Заявлено, що ефективна дальність вогню становить 30 кілометрів, а максимальна – 40 кілометрів. Виробником артустановки є завод Huta Stalowa Wola, який є частиною холдингу Polska Grupa Zbrojeniowa. 
До України відправили польських фахівців компанії PGZ Service Orel, які займаються ремонтом артилерійських систем Krab. Загалом ЗСУ можуть експлуатувати понад 50 таких САУ. 
У червні 2022 року повідомили, що Україна підписала угоду на придбання близько 60 одиниць цих гаубиць. Вартість контракту сягає понад 2,7 млрд злотих (близько 650 млн дол.). Україна стала перший експортний замовник цього типу польської зброї. 
Згодом польський прем’єр зазначив, що кошти на закупівлю цієї зброї Україна частково отримує з ЄС, а частково заплатить з власного бюджету. 
Україна та Польща домовилися про постачання ЗСУ трьох ротних комплектів самохідних 120-мм мінометів Rak на колісному шасі Rosomak. 
У армії Польщі ротний комплект складається з 8 самохідних мінометів та 4 машин управління вогнем. Таким чином ідеться про постачання Україні загалом 24 одиниць самохідних мінометів Rak без урахування машин управління. 
Проти російських окупаційних сил українські військові також застосовують реактивні системи залпового вогню (РСЗВ) БМ-21 «Град, які були передані Польщею. Вони мають характерний камуфляж. 
Також за відкритою інформацією, українська армія отримала із Польщі близько 20 122-мм самохідних артилерійських установок 2С1 «Гвоздика». 
Відмінною рисою польського варіанта радянської САУ є триколірний характерний камуфляж. 
Українські артилеристи отримали 122 мм снаряди польського виробництва для самохідних артилерійських установках 2С1 «Гвоздика». Військові показали осколково-фугасні снаряди OF-462, які виробляються на польському підприємстві MESKO S.A, що знаходиться у місті Скаржисько-Каменна. Заявлено, що снаряд з повним зарядом має масу 21,76 кг та масу метального заряду у 3,8 кг. 
Цими снарядами САУ «Гвоздика» має знищувати живу силу, артилерійські та мінометні батареї, а також руйнувати укріпленні противника. 
У боях із російськими окупантами українські сили також використовують радянські причіпні гармати Д-44 калібру 85 мм, які вироблялись з 1946 по 1954 роки. Вони, зокрема, стріляють польськими осколково-фугасними снарядами UO-365-KW. 
Між країнами є співробітництво у сфері випуску снарядів. У квітні 2023 року Polska Grupa Zbrojeniowa та українська компанія підписали угоду про виробництво 125 мм  танкових боєприпасів. 
Відповідно до положень угоди обидві сторони вирішили збудують нові виробничі лінії, які дозволять виробляти у великих кількостях танкові снаряди, призначені для потреб української армії. 
Польська сторона передає українцям не лише свої технології виробництва, а й необхідне обладнання. Компоненти, необхідні для випуску боєприпасів, будуть поставлятися обома сторонами. 
Сполучені Штати організували на території Польщі базу для ремонту західного артилерійського озброєння, яке постачається Україні, повідомили у The New York Times. Ремонт артилерійського озброєння, про який раніше не повідомлялося, розпочався минуло року. Американські військові чиновники не розповідають деталі організації процесу з міркувань безпеки. 
Відомо, що Пентагон передав Україні 142 причіпні гаубиці М777 калібру 155 мм. Їх використовують для ураження російських окупаційних військ, а також для знищення командних пунктів за допомогою високоточних снарядів та для дистанційного мінування. 
Окрім того, сама Польща розгорнула масштабну ремонтну операцію, спрямовану на відновлення пошкодженої української артилерії та бронетехніки. До цієї справи залучені сотні людей, які працюють над відновленням пошкодженої військової техніки ЗСУ, зокрема артилерійських установок (САУ) Krab. 
За майстернею спостерігають офіцери Агентства внутрішньої безпеки Польщі, яким доручено виявляти потенційні російські диверсійні операції. 
У польському місті Ґлівіце у липні цього року розпочав роботу сервісний центр з обслуговування танків Leopard 2 Збройних Сил України після застосування на передовій. 
Також на польському бронетанковому заводі Bumar-Łabędy у квітні цього року розпочали роботи з ремонту танків Т-64 у рамках підписаної угоди між компанією Polska Grupa Zbrojeniowa та українським концерном «Укробронпром». Угода передбачає співробітництво у сфері ремонту, капітального ремонту, складання, виробництва та розвитку ланцюга постачання техніки Т-64 разом з іншими елементами технологічного процесу. 
Вибір компанії Bumar-Łabędy як партнера за цим контрактом був обумовлений тим, що вона має великий досвід обслуговування та модернізації сімейства радянських танків, включаючи T-72М та його польського розвитку PT-91. У довгостроковій перспективі також планують співпрацю в обслуговуванні танків переданих Польщею українській стороні. 
Українські військові отримали польські зенітні установки ZU-23-2CP, які призначені для боротьби з повітряними цілями, які летять на малих висотах. Ці установки виготовляє польська компанія Zakłady Mechaniczne Tarnów, що входить до складу Polska Grupa Zbrojeniowa. ZU-23-2CP є версією розробленої в СРСР спареної зенітної гарматної установки ЗУ-23. 
Вона забезпечує ураження цілі 23-мм бронебійно-запалювальними трасуючими та бронебійно-підкаліберними трасуючими снарядами. Максимальна дальність ураження цілі становить 2500 м, висота – до 1500 м. 
Українська протиповітряна застосовує польські зенітні самохідні установки ЗСУ-23-4 «Шилка». Фотографію установки, яка має характерний польський камуфляж, показали у соцмережах. 
Ці зенітні системи використовуються в зенітних дивізіонах бригад для прикриття бронетехніки у бойових порядках. Проте в реаліях російсько-української війни, її можна застосовувати для збиття безпілотників та ураження наземних цілей. 
Українські військові застосовують і отримані від Польщі ЗРК «Оса». Раніше жодна із сторін не повідомляла про передачу цих комплексів ППО до України. Кількість переданих машин також невідома. 
Згодом стало відомо, що українці використовують зенітний ракетний комплекс (ЗРК) «Оса» польської модернізації, який отримав позначення Osa-AKM-P1 Żądło. Було опубліковано відео збиття російського безпілотника «Орлан-10». 
Ці удосконалені поляками комплекси мають пасивні прицільно-пошукові оптоелектронні станції. Вони дозволяють шукати та обстрілювати повітряні цілі без використання РЛС, яка тепер не демаскує позицію комплексу. Невідомо, скільки таких ЗРК отримала Україна. 
В Україні також працюють польські зенітно-ракетні комплекси С-125 Newa SC. Про передачу цих комплексів раніше не повідомляла жодна із сторін. 
С-125 Newa SC (System Cyfrowy – цифрова система) – це  польська модернізація радянського ЗРК 60-х років С-125 «Нева-М». Систему розробляли для боротьби з маловисотними пілотованими та безпілотними аеродинамічними цілями в діапазоні висот 20-18000 метрів і на дальностях 3,5-25 км. Комплекс проходив двоетапну модернізацію в інтересах армії Польщі. 
Оновлення дозволило підвищити дальність виявлення цілей. Дальність ураження залишилася незмінною. Зросла, зокрема, ефективність та темп стрільби комплексу. 
Польща для посилення спроможностей Повітряних сил ЗСУ передала Україні десять винищувачів МиГ-29 Україні зі складу свого війська. 
Наприкінці квітня Мілітарний повідомляв, що в небі над Польщею авіаспоттери сфотографували переліт літаків МиГ-29 без розпізнавальних знаків, котрі, вірогідно, переганялись до України. Попри вік та моральну застарілість ці винищувачі здатні виконувати задачі протиповітряної оборони і боротися з російськими крилатими ракетами. 
У липні The Wall Street Journal із посиланням на свої джерела повідомили, що Польща таємно передала Україні ударні гелікоптери Ми-24. 
Перед цим повідомленням в соціальних мережах з’являлося відео з Польщі, де вантажівки перевозять такі гелікоптери. 
Влітку польський уряд вирішив безоплатно передати українським Силам оборони тисячі кулеметів, а також боєприпаси до них. 
Про це 26 червня повідомив голова міністерства внутрішніх справ країни Маріуш Камінський під час спільного брифінгу зі своїм українським колегою Ігорем Клименком. 
Україна також придбала у Польщі неназвану кількість штурмових гвинтівок GROT. Бійці Сил оборони України ще навесні 2022 року почали отримувати такі польські автомати. 
Цю стрілецьку зброю Польща передавала Україні як військову допомогу для протистояння російській агресії. За даними відкритих джерел, українські війська могли отримати 10 000 одиниць таких автоматів. 
Також на території Польщі на різних полігонах і навчальних центрах відбувається навчання українських військових за різними програмами підготовки, зокрема в межах тренувальної місії Євросоюзу для бійців Збройних Сил України EUMAM Ukraine. 
З початку російського повномасштабного вторгнення Польща надала Україні значну військову допомогу. Вона включала постачання різної зброї, боєприпасів, амуніції та військового обладнання та військової техніки безпосередньо зі складу власного війська. 
Це дозволило українським Силам оборони оперативно поповнювати свої втрати у танках, бойових машинах піхоти (БМП) й іншій техніці. Також надані боєприпаси до різних систем озброєння і артилерія є дуже необхідними для українських захисників. Важливим стала і передача Україні засобів протиповітряної оборони, для посилення можливостей збивати російські літаки, гелікоптери, БПЛА і крилаті ракети. 
Польська оборонна допомога стала важливим фактором у забезпеченні українських військових засобами боротьби з російськими окупантами та озброїти і забезпечити технікою новостворені військові частини. 
