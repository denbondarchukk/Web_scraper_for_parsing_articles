Як боротися з водою в окопах – кілька порад
Часом рясні дощі докучають в окопах не гірше за ворога. Як боротися з підтопленнями в окопах, як і де правильно копати окоп та що варто при цьому врахувати — радить український військовий Дмитро на позивний “Барбудос”. 
Особливо актуальними ці поради є у весняно-літній період, коли можливі затяжні дощі. 
Головне — розпочати з правильного місця вибору облаштування бойової позиції: окопу чи траншеї. 
Якщо на визначеній для цього ділянці є певні нерівності (а так буває майже завжди, будь-де є перепади висот у 30-50 см) – треба вибрати найвищу точку. 
Зрозуміло, що ви не зможете самі вибирати ділянку для окопу, але якщо посунути її, скажімо, на 2 метри в ту чи іншу сторону і вибрати найвищу точку, тоді місце розташування окопу буде найбільш ефективним. 
Застосовуйте канавку на дні окопу при одному з його бортів. Приблизні розміри — 20 см ширини і стільки ж глибини. 
Для облаштування такого окопу потрібно чимось «одягнути» борти його стінок. Оскільки обсипання землі навіть без артилерійських обстрілів дуже істотне. 
Може скластися ситуація, що буквально за 3-4 дні цей дренаж буде засипатись землею, і його потрібно буде постійно чистити. А далеко не у всіх підрозділах буде кілька людей, які постійно вичищатимуть ці дренажні канави. 
При облаштуванні дренажної канавки потрібно робити схили по довжині окопу так, щоб воду кудись звідти відводити. Ямка розміром 20х20 см заповниться водою дуже швидко, і ви однаково отримаєте собі “басейн” з водою, по якому не можна ходити. 
Під час дощів дно окопу все одно намокатиме. Коли по ньому ходять, утворюється заглибина, яка втоптується в землю, і «підлога» окопу стає дугою, куди стікатиме вода, а стінки обсипатимуться. 
Таким чином за тиждень-два дощів окоп стане нерівним, “перекоситься”. 
Як варіант, цей дренаж забивають гіллям так, щоб на нього можна було стати, і якщо послизнешся, то туди не впаде нога. Але через деякий час така ямка перетвориться в армовану глину з гіллям. 
Тому облаштування такої канавки можливе в тому випадку, якщо ширина окопу в нижній частині буде як мінімум 90 см чи метр. 
Якщо ширина буде меншою – воно не працюватиме. І треба бути готовим, що дуже часто потрібно буде займатись чищенням стоку. 
Ще один спосіб вирішити проблему — облаштувати схили окопу з перепадами висоти у 10-15 см кожні десять метрів. Тобто, стежка в окопі буде своєрідною “хвилею”. Таким чином можна зробити хоча б певні ділянки окопу сухішими. 
Загалом же позбутись проблеми води в окопі ви не зможете, особливо, якщо облаштовувати бойову позицію руками. 
Тут варто пам’ятати про два моменти: в кінці таких схилів треба буде робити якийсь приямок, закривати його дерев’яним “щитом”, у який буде набиратись вода, і після дощу відром вичерпувати воду, виливати її за бруствер чи інше місце. 
Більш ідеальним варіантом було б застосування інженерної техніки — щоб десь у тил позиції була виведена канава. Відповідно, з викопаною в землі ємністю, куди ви зможете відводити воду. 
