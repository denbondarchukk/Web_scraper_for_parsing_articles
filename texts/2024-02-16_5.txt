«Шквал»: як модернізовані в Україні БМП потрапили до РФ і як вони тепер воюють проти Сил оборони?
Восени 2023 року стало відомо, що російські окупанти почали використовувати захоплені під час війни в Грузії БМП-1 української модифікації. 
Йдеться про бойові машини піхоти БМП-1У «Шквал», які у 2000-х роках були модернізовані в Україні та поставлені грузинській армії. 
Після нападу РФ на Грузію у серпні 2008 року, ці БМП були захоплені російськими військами та вивезені на територію країни-агресорки. 
БМП-1У «Шквал» є українським варіантом модернізації радянської бойової машини піхоти, що була розроблена на рубежі 1990-х і 2000-х років. Основні зміни передусім торкнулися комплексу озброєння. Бойові характеристики цієї БМП ми розглянемо у заключній частині статті. А зараз розповімо, як ці бойові машини отримала Грузія і чому вони тепер воюють у складі російських окупаційних військ проти України. 
З відкритих даних відомо, що у 2007 році Грузія замовила в України неназвану кількість БМП-1У «Шквал». І до початку російсько-грузинської війни в серпні 2008 року було поставлено 15 модернізованих машин. 
У боях вони участі не брали, принаймні таких відомостей немає. Під час бойових дій росіяни вкрали 14 БМП-1У, а, за іншими даними, можливо, всі 15. Відомо, що принаймні більша частина з них була захоплена неушкодженими на одній із грузинських військових баз. Фото цих машин були опубліковані у соцмережах та медіа країни-агресорки. 
Захоплені російськими військами БМП «Шквал» були доставлені на територію РФ, де відбулися їх випробування. За деякими даними, це було на полігоні 38-го науково-дослідного інституту бронетанкової техніки, що розташований у місті Кубинка Московської області. 
Росіян насамперед цікавив уніфікований дистанційно керований бойовий модуль КБА-105 «Шквал», який розробили українські фахівці та встановили на бойові машини під час модернізації до рівня БМП-1У. 
Після з’ясування всіх технічних та бойових можливостей російська армія БМП не використовувала та законсервувала їх, і жодна з них не потрапляла на фото чи відео аж до повномасштабної війни з Україною. 
У середині вересня минулого року у мережі з’явилися фото використання російськими військовими захоплених під час війни в Грузії БМП-1У «Шквал». 
Одна така бойова машина піхоти потрапила у кадр російського пропагандистського відео міністерства оборони країни-агресорки, на якому демонструвалася бойова підготовка військових РФ. Ймовірно, ці кадри були зняті на одному з військових полігонів. 
На іншому фото демонструється, як російські загарбники пересуваються зверху на корпусі БМП. Вони собою повністю закривають башту, однак за металевим каркасом, в якому розташована 30-мм автоматична гармата для поліпшення точності стрільби, можна визначити, що це саме бойовий модуль «Шквал», який встановлювався на модернізовані в Україні БМП-1У. 
Уже у листопаді стало відомо, що Сили оборони України знищили на фронті першу БМП-1У «Шквал» окупантів. 


 
Бійці роти ударних безпілотників 47 ОМБр опублікували відео ліквідації російської піхоти на тлі знищеної бойової машини піхоти БМП-1У під Авдіївкою. 
На опублікованих кадрах можна побачити відірваний внаслідок детонації боєкомплекту бойовий модуль КБА-105 «Шквал», який встановлювався на БМП-1У. Однак, замість української 30-мм автоматичної гармати ЗТМ-1 росіяни в модуль встановили гармату 2А72. Крім того, в модулі помітна відсутність автоматичного 30-мм гранатомета і пускової установки для протитанкових керованих ракет «Конкурс». Усе це могло бути демонтовано для спрощення експлуатації або ж відірватися під час вибуху БМП, на якій він був встановлений. 
У лютому 2024 року в соцмережах опублікували фото двох БМП-1У «Шквал» у складі російських окупаційних військ у Донецькій області. Зображення датуються 17 січня цього року. Бойові машини мають імпровізований посилений захист бортів та протидроновий екран над баштою. Це свідчить про те, що певна кількість таких машин перебуває на озброєнні росіян і застосовується у бойових діях. 
Поява цих БМП у російській окупаційній армії може свідчити про значну нестачу справної бронетехніки, через що вони вимушені ставити у стрій навіть таку нечисленну модифікацію машин, які були вироблені в Україні та викрадені у Грузії понад 15 років тому. 
БМП-1У – це українська модернізація радянської бойової машини піхоти БМП-1, що була розроблена на рубежі 1990-х і 2000-х років у межах дослідно-конструкторської роботи «Бліндаж». 
Основні зміни передусім торкнулися комплексу озброєння. Замість старої одномісної башти з 73-мм основною гарматою, 7,62-мм кулеметом та пусковою установкою ПТКР встановили новий уніфікований бойовий модуль із винесеним озброєнням КБА-105 «Шквал». 
Модуль озброєний 30-мм автоматичною гарматою 2А72, або українською ЗТМ-1 з боєкомплектом 360 снарядів і 7,62-мм кулеметом ПКТ, або українським аналогом КТ-7,62 з боєкомплектом 2500 набоїв. 
КБА-105 також озброєний 30-мм автоматичним гранатометом АГ-17 або українським КБ-117 з боєкомплектом 116 гранат – 29 готових до використання ще 87 гранат розміщені в трьох додаткових магазинах. 
«Шквал» оснащений і пусковою установкою для двох протитанкових ракет комплексу «Конкурс» (ще дві ракети перевозяться всередині БМП). 
Через значну масу модуля, який з повним боєкомплектом важить 1300 кілограмів, а також місце, яке він займає всередині корпусу, кількість десанту БМП-1У зменшилася з 8 до 6 військовослужбовців. 
