Як зробити безпечним зв’язок для підрозділу: кілька порад для бійців
Як користуватись зв’язком на фронті і не стати для ворога пріоритетною ціллю – порадами ділиться Василь на псевдо «Кіндрат», зв’язківець 251-го батальйону Сил територіальної оборони, підполковник Збройних сил України.  
Дбаймо про безпеку 
Вузли зв’язку зазвичай «прив’язані» до пунктів управління. Тобто він там, де знаходиться командний пункт, штаб. Місце, зазвичай, обирають саме зв’язківці, бо краще розуміють специфіку своєї роботи. 
Місцерозташування передусім залежить від місцевості, на якій ми знаходимось. Якщо це поле, то варіантів небагато – розташовуємось у бліндажі. Якщо у місті, то найкращий варіант – великі підвальні приміщення, бо на відкритій місцевості небезпечно. 
Є також мобільні командні пункти на базі буса чи вантажівки. Вони більш придатні до польових умов. Для них викопують капонір, куди і заїжджає мобільний командний пункт. Під таку командно-штабну машину ідеально підходить бус з повним приводом, наприклад, VW Transporter 4. 
Якщо це стандартний ГАЗ-66, то слід більше уваги приділити маскуванню, оскільки він буде ціллю «номер один». Треба зробити так, щоб ворог не зрозумів, що саме в цьому авто знаходяться зв’язківці, бо де зв’язок – там пункт управління. 
Якщо ми розгортаємо мобільний ретранслятор, то основна його демаскуюча ознака – це висока антена біля автомобіля. Тому треба обирати більш лісисту місцевість і піднімати антену там. Найкраще її прив’язати до дерева. 
У пункті управління зазвичай розгорається супутниковий зв’язок Tooway. 
Tooway — це станція супутникового зв’язку. ЗСУ використовують її вже багато років. Активно десь із 2015 року. По суті, це той же старлінк, тільки складніший, хоч і стабільніший. Інший діапазон і супутники, на інших висотах. 
Однак у місті, де занадто багато «очей», ми намагаємось такий зв’язок не розгортати. Колаборанти можуть побачити і «злити» інформацію про наше місцезнаходження. Tooway слід розгортати так, щоб ніхто не бачив. Щоб установка не кидалась в очі. Це важливо. 
Коли розгортаєте в місті старлінк, краще викопати під нього яму і прикрити зверху москітними сітками. Часто їх багато валяється навколо. Коли старлінк розташовують на даху, найкращий варіант – маскувальна сітка. Важливо підібрати правильний колір в тон даху. 
Не забуваємо про тінь 
Не зайвим буде замаскувати характерну тінь від старлінка, яка добре проявляється під час заходу сонця чи світанку. Треба замаскувати цей силует, або робити так, щоб тінь падала на сам старлінк. Досвідчені аеророзвідники швидко виловлюють такі тіні. 
Важливо не перетворитися зі звичайної цілі у пріоритетну. 
Скло не допоможе 
Пам’ятайте, що з неба можна побачити і тепловий слід від старлінка, особливо взимку, якщо буде летіти дрон з тепловізором. 
Дехто накриває станцію склом, але воно за день теж нагрівається. У тепловізорі така точка буде відрізнятися від навколишнього середовища. Краще накривати пластиковим оргсклом (плексигласом) і зробити в ньому дірочки для провітрювання. 
Маскувальні сітки теж не будуть сильно заважати сигналу, але замаскують випромінення. 
Враховуйте, коли сітки намокають, то можуть створювати перешкоди для сигналу. Під час дощу або грози сигнал старлінків не настільки стабільний. 
Також зв’язківці активно використовують сітки Фарадея – екранують станції від ворожого РЕБа. Ми робимо так: копаємо яму, зверху накидаємо сітку Фарадея і затягуємо все це маскувальною сіткою (не беріть сині чи чорні сітки, бо їх добре видно). 
Інвертори – обов’язково 
Ми намагаємось не напряму живити станції від генераторів, а через інвертори або через літій-іонні батареї.  
Є готові рішення на ринку, наприклад, зарядні станції EcoFlow, але у нас хлопці робили їх самі.  
Наприклад, 5 кВт батарейки вистачало живити КСП приблизно шість годин. Вночі – довше. Після шести годин ставимо батарею на дві години на підзарядку – маємо восьмигодинний цикл. За добу таких цикли три. Виходить, за добу у нас генератор працює не 24 години, а шість. Отже, є економія палива, яке використовується для генератора, і зберігається ресурс самого генератора. 
Також інвертор стабілізує напругу. І якщо не вистачає потужності, бере її з батарейки. До того ж він дає нормальну синусоїду. 
Інвертор або інверторний генератор – це те, що буде забезпечувати вам зв’язок. А зв’язок – це життя бійців. 
Перш ніж купляти собі дорогі коліматори, потурбуйтеся про безперебійний зв’язок. Правильна пріоритизація дуже важлива. 
Прошивка рацій 
Перепрошивати рації час від часу треба, але це процес, який вимагає багато ресурсу. Найкращим виходом буде ведення обліку прошитих радіостанцій, знати всі прошивки і знати, де знаходяться всі рації. 
У всіх радіостанцій є функція дистанційного вимкнення або блокування. Це страхує від ситуацій, коли рація може, наприклад, загубитись. 
Водночас, якщо є хоч якась підозра, що рація втрачена, її треба блокувати. 
У раціях фірми Hytera є функція прослуховування того, що діється навкруги неї. Бувають ситуації, коли немає зв’язку з підрозділом через те, що звук рації просто викрутили на мінімум. За допомогою такої функції можна перевірити, чи все в порядку. Якщо хлопці сидять і «травлять» анекдоти українською – можна не переживати. Рано чи пізно самі на зв’язок вийдуть. 
Ці функції треба передбачити при прошитті рацій перед виїздом у зону бойових дій. Тоді не знадобиться перепрошивати всі радіостанції у разі втрати однієї, а просто заблокувати її дистанційно. 
Надійні моделі рацій 
Надійними прийнято вважати фірми Motorola та Hytera. В ідеалі начальник зв’язку має мати і ту, і іншу. Бо твій підрозділ може бути на «хайтерах», а твої сусіди на «моторолах». Може виникнути потреба обмінятись радіостанціями. 
У той же час багато хто вважає злом «баофенги» (рації Baofeng – ред.). Але я б їх не поспішав викидати. По-перше, вони досить корисні під час навчань та маршів, десь в тилу, на КСП. По-друге, слід тримати їх як резервний варіант на випадок роботи ворожого РЕБу або якщо сяде основна рація. 
Коли почнеться бій, запасні рації можуть виручити. Оскільки під час бою вас навряд чи хтось буде слухати, або ж обстановка буде змінюватись так швидко, що почута ворогом інформація втратить актуальність за лічені хвилини. 
Чи вимикати смартфон 
Розвідники вимикають все, навіть блютуз у смарт-годинниках. Однак якщо ти просто сидиш в бліндажі і слухаєш музику через блютуз-навушники, то сигнал звідти вже не проб’ється назовні. 
У той же час сигнал від звичайного вай-фай роутера доходить на відстань 15 км при ідеальних умовах – в полі без засилля великої кількості сигналів. 
Це не значить, що в бойових умовах буде саме так, але треба розуміти, що противник все ж може «побачити» цей сигнал. 
Телеграмом і китайськими телефонами краще не користуватись. Тік-током теж. Обмінюватись важливою інформацією через них не варто. Максимум, переписуватись з друзями або читати новини. 
Краще користуватись Сигналом і Вотсапом. 
Повністю відкидати мобільний зв’язок теж не варто. Був свідком того, як більше року тому ворог заглушив радіостанції, але якимось дивом працював GSM-зв’язок та навіть 4G, і все управління бою відбувалось по Вотсапу. 
Тому роутер зі всіма можливими «сімками» операторів і виносна антена обов’язково мають бути у будь-якому підрозділі. 
  
“Від бійця до бійця” — спільний інформаційний проєкт Українського ветеранського фонду, Сил територіальної оборони ЗСУ та “Мілітарного”. 
