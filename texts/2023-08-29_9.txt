Leopard 1: перспективи в ЗСУ
Вперше розмови про отримання танків Leopard 1 розпочались на початку 2023 року. Тоді ж, в перших місяцях Бундестаг з другої спроби зміг проголосувати за дозвіл на передачу цієї техніки Україні. 
Загалом, на сьогоднішній день мова йде про майже дві сотні машин, що перед відправкою пройдуть етап капітального ремонту та модернізації. 
Усі або, принаймні, більшість танків, що закуповуються для України, представлені у останній серійній версії A5, або ж модернізованих раніше до цього рівня машинах. 
Це танки виготовлені в середині та кінці 70-х років, що вже отримали більш простору та захищену зварну башту, а також низку інших нововведень. 
Згідно з експортною ліцезнією, німецька компанія Flensburger Fahrzeugbau Gesellschaft (FFG) передасть 99 танків. Судячи з фото опублікованих на сайті компанії, компанія передасть Leopard 1A5DK зі зварною баштою. 
Певну кількість машин буде передано із виробничих запасів концерну Rheinmetall. Компанія отримала дозвіл на експорт усіх наявних в на складах 88 машин, проте невідомо скільки з них буде відновлено. 
Відомо, що у бельгійської компанії OIP Land Systems концерном Rheinmetall було придбано 50 машин, з яких лише 30 пройдуть капітальний ремонт та модернізацію, а інші будуть розібрані на запчастини. 
Завдяки опублікованим фото зі складів бельгійських торговців можна зробити висновок, що там зберігаються Leopard 1A5BE, що були модернізовані з ранніх версій Leopard 1A1 з литою баштою. Їх можна упізнати за характерним наростом прицілу навідника танку по правій стороні башти. 
Також наприкінці липня стало відомо про можливість кругового обміну між Німеччиною та Грецією, результатом якого має стати передача Україні певної кількості танків цього типу. 
Ця країна є власником великого танкового парку, котрий налічує близько 500 одиниць Leopard 1. Проте проблемою є їх поганий технічний стан, а також велика кількість морально застарілих моделей поколінь А1-А3. 
У лютому цього року німецька оборонна компанія Krauss-Maffei Wegmann (KMW) розпочала підготовку танків Leopard 1 перед поставкою в Україну. 
Комплекс підготовки включає капітальний ремонт із заміною зношених вузлів, а також часткову модернізацію. Деталі останнього не уточнються, проте можна впевнено говорити про заміну частини застарілих вузлів та агрегатів на їх сучасні аналоги. 
Так, система керування вогнем майже напевно буде замінена на EMES 18, що уніфікована системою EMES 15 для танків Leopard 2. 
Вона включає в себе комп’ютеризований балістичний обчислювач, двохплощинні стабілізатори, лазерний далекомір та тепловізійний приціл навідника. 
Судячи з опублікованих фото, підготовлені машини не отримали комплектів додаткового бронювання. 
Створений в рамках вимог другої половини 20 століття, сьогодні Leopard 1 є вінцем танкобудування, проте закладений в ньому потенціал і досі дозволяє машині бути корисним на полі бою. 
Вогнева потужність 
Основою вогневої потужності танку є його 105-мм нарізна гармата Royal Ordnance L7А3. Гармата має один із найпоширеніших калібрів у світі – 105×617 мм та використовується багатьма країнами і по цей день. 
L7 зарекомендувала себе як надзвичайно точний інструмент завдяки конструкції з нарізним стволом. У комплексі із останньою доступною системою керування вогнем EMES 18 вона здатна уражати цілі на ходу на відстані до 2 км за будь-яких погодніх умов. Для розуміння, такі можливості частково були реалізовані лише на пізніх радянських танках. 
Leopard 1 не обладнаний механізмом заряджання, тому максимальний темп стрільби залежить від навченості заряджаючого. Умовно, цикл між двома пострілами може обмежуватись 4 секундами. 
В рамках оцінки гармати варто проаналізувати її арсенал боєприпасів: в нього входять бронебійні підкаліберні, кумулятивні, фугасні боєприпаси та навіть картеч. 
Говорячи про протитанкові можливості, варто зауважити, що більшість бронебійни підкаліберних та кумулятивних боєприпасів на ринку не відповідають сучасним вимогам. Тим не менш, сучасна західна промисловість пропонує нові можливості. 
Так, варто згадати про найкращий серійний підкаліберний боєприпас у ніші – бельгійський 105-мм M1060A3, що здатен пробити до 520-мм гомогенної броні під кутом у 60 градусів на відстані до 2000 метрів. 
Цей показник є граничним для ураження радянських Т-72Б у лобову проекцію та достатній для молодших моделей, а також Т-80БВ та Т-64БВ. Невідомо чи будуть ці боєприпаси постачатись в ЗСУ. Відомо, що основними їх експлуатантами є Японія та Бразилія. 
Проте можливостей гармати навіть зі старими боєприпасами буде вдосталь для знищення старих радянських Т-62 та Т-54/55 на будь-яких можливих дистанціях бою. 
Що ж стосується протипіхотних властивостей, то гармата досі залишається грізною зброєю. Фугасні боєприпаси різних виробників містять до 1,5-2 кілограмів вибухової речовини у товстому металевому корпусі. Вогонь такими може здійснюватись як прямим наведенням так і з закритих позицій на відстань до 10 кілометрів. 
Бронезахист 
Якщо 105-мм гармата залишається актуальною і по сьогоднішній день, то бронювання Leopard 1 не витримує жодної критики. 
Машина створювалась в епоху коли були відсутні системи керування вогнем, тому конструктори сповідували концепцію максимальної мобільності, яка б дозволила уникати ворожого вогню. Це вилилось у вражаючі 70-мм броні наилені під кутом 60 градусів. 
Фактично, в умовах російсько-української війни, захист танку здатен захистити лише від вогню радянської 30-мм автоматичної гармати  або ж уламків. Будь-який самий простий кумулятивний боєприпас гранатомету або ж FPV-дрону становитиме смертельну загрозу для екіпажу. 
Можливе дообладнання танків динамічним захистом навряд дозволить суттєво змінити параметри захищеності. До того ж, досить тонкі борти машини товщиною у 30-35 мм ледве достатні для того аби витримати детонацію елементів ДЗ “Контакт-1”. 
Мобільність 
Як вже було зазначено вище, однією із характерних особливостей Leopard 1 є його висока мобільність. 
Танк оснащений чотирьохтактним 10-циліндровим мультипаливним двигуном MB 838 СаМ-500 потужністю 830 к.с., що поєднаний з гідромеханічною трансмісією у єдиний блок масою 4600 кг. Коробка передач ZF4 HP 250 з автоматичним перемиканням і механізмом повороту диференційного типу має 4 передачі вперед і 2 – назад. 
Завдяки цьому 42-тонна машина легко набирає швидкість та може розганятись до 65 км/год. Це гарний показник і сьогодні. 
На сьогоднішній день в рамках війни проти Росії Leopard 1 вже не є повноцінним танком, проте все ще залишається цінною бойовою одиницею, котра може забезпечувати вогневу підтримку. 
Танкові підрозділи, озброєні цими машинами, можуть виступати в якості мобільного резерву для “затикання” проривів супротивника та пітримувати піхоту в обороні, виходячи на вогневу позицію на короткий проміжок часу або ж працюючи із закритих позицій. Така тактика дозволить реалізувати сильні їх сторони та частково нівелювати слабкі. 
Також резерв мобільних машин зі 105-мм гарматою є гарним інструментом для розвитку прориву разом із іншою високомобільною технікою. 
Важливо аби офіцери, у підпорядкування яким будуть передані такі підрозділи, добре розуміли слабкі сторони Leopard 1 та не розцінювали їх як повноцінний танк. Нажаль, це зауваження вже обгрунтовано досвідом застосування морськими піхотинцями розвідувальних машин AMX-10 RC в штурмових операціях. 
Leopard 1 залишається дуже вразливим до ударних дронів, котрі останнім часом все частіше застосовуються обома сторонами. Тому важливим постає питання їх дообладнання елементарними засобами захисту, наприклад, протикумулятивними решітками. 
