Перший трофейний: як російський екіпаж передав Ми-8 українській розвідці
Українські розвідники виманили екіпаж російського військового гелікоптера Ми-8 на територію України. 
Перебазування та захоплення гелікоптера зі складу російської окупаційної армії, відбулося в рамках спецоперації Головного управління розвідки Міноборони. 
Варто зазначити, що це перша офіційно підтверджена вдала українська операція такого типу. 
Керівник Головного управління розвідки називає цю операцію однією з найкращих, яку провело відомство за всю історію України. 
Вранці 23 серпня, російський пропагандист Ілля Туманов, який адмініструє тематичний авіаційний канал Fighterbomber заявив, що екіпаж Ми-8 “кілька тижнів тому” здійснив помилкову посадку на український “аеродром Полтава”, але згодом написам назву вже іншого населеного пункту – село Полтава на Харківщині, де немає ніякого аеродрому. 
Він висунув версією, що екіпаж військово-транспортного гелікоптера “втратив орієнтування” і перетнув російсько-український кордон на сході. 
Пропагандист припустив, що причиною дезорієнтації екіпажу стала нібито, відмова бортової системи навігації або “радіогра” з боку ЗСУ. 
Туманов у своєму дописі в Telegram, стверджує, що російський екіпаж візуально виявив аеродром і пішов на посадку. Після приземлення по гелікоптеру українські військові нібито, відкрили вогонь, яким ліквідували двох членів екіпажу і поранило командира. 
Також на опублікованих фото він побачив обпалену хвостову балка біля рампи з правого борту, дірка у склі кабіни і нібито кульові отвори на фюзеляжі. Варто зазначити, що закопчена балка може бути від постійного впливу вихлопних газів з двигуна. 
Крім того, він заявив, що було зірвано пломбу “Стирание”, яка покликана знищити паролів та кодів системи державного розпізнавання та систем зв’язку. 
Варто зазначити, що допис російського пропагандиста дуже схожий на спробу діяти на випередження і запустити в інформаційний простір версію, яка б не допускала, що російський пілот здатний на зраду і здатися українській стороні. 
Ще один профільний пропагандистський ресурс Helicopterpilot повідомив, що російський Ми-8 зник 9 серпня. Маршрут польоту, проходив далеко від української території. При цьому, він нібито приземлився “біля населеного пункту Огірцеве неподалік від Вовчанська”. 
Він стверджує, що екіпаж заблукавши думаючи, що це Росія здійснює посадку для відновлення орієнтування. Проте, це вже була контрольована Україною територія. Пропагандист заявляє, що у середині серпня з’ясовується, що один із двох членів екіпажу загинув. Однак невідомо, що сталося з гелікоптером. 
За його даними, “кульовий отвір”, який нібито побачив попередній російський пропагандист у склі бокового вікна кабіни – це дефект на бронеплиті за ним. 
Він заявляє, що російські прикордонники бачили політ Ми-8 в бік України. Нібито, за словами співслужбовців, командир гелікоптера не приховував про наявність родичів в Україні та небажанні літати над її територією. 
Пропагандист пише, що він не може повірити, що російський екіпаж міг перейти на українську сторону і викрасти гелікоптер. І сподівається, що це сталося випадково. 
Однак, згодом стало відомо, що представники Головного управління розвідки Міністерства оборони України в рамках спецоперації виманили екіпаж російського військового гелікоптера Ми-8 АМТШ разом з екіпажем на територію України. 
Джерела видання Українська правда у розвідці повідомили, що спецоперація ГУР тривала понад 6 місяців. Українським розвідникам вдалося переконати російського льотчика здатися українській стороні та перелетіти гелікоптером на територію України. 
В результаті ГУР вдалося захопити гелікоптер Ми-8 разом з екіпажем та військовим обладнанням і запчастинами, яке він перевозив для російської армії. 
Пізніше, факт проведення цієї операції підтвердив керівник ГУР Кирило Буданов в інтерв’ю Радіо Свобода. Він також, розкрив деякі деталі успішної операції. 
За його словами, розвідка змогла знайти правильний підхід до російського  льотчика та створила умови, щоб непомітно вивести всю його родину з території РФ. Точної дати, коли це сталося, він не назвав. 
Гелікоптер після вильоту з російської авіабази для виконання поставленого завдання з перевезення запчастин до літаків на інший російський військовий аеродром, змінив свій курс та перетнув міждержавний кордон і приземлився у Харківській області. 
Разом з пілотом у Ми-8 знаходилось ще два члени екіпажу, які були ліквідовані під час спроби втечі. 
«Змогли знайти правильний підхід до людини, змогли створити умови, щоб вивезти непомітно всю родину, і зрештою створити такі умови, щоб він зміг перегнати це повітряне судно з екіпажем, який не знав, що відбувається. 
Коли вони зрозуміли, де вони сіли, вони спробували втекти. На жаль, вони були знищені, хотілося б (узяти їх) живими, але маємо, що маємо», – сказав Буданов. 
В результаті цієї спецоперації, російський льотчик і гелікоптер залишилися в Україні. 
Судячи з оприлюднених зображень, було захоплено гелікоптер Ми-8 АМТШ (RF-04428) “62 червоний”, що входив до складу 2-ї вертолітної ескадрильї 337-го окремого вертолітного полку (в/ч 12739) ВКС РФ, який базується в аеропорту «Толмачёво». 
Примітно, що на давніх фото, на цьому гелікоптері встановлювалися блоки для пуску некерованих авіаційних ракет. Це може свідчити, що цей Ми-8 міг брати участь у бойових діях проти України. Тепер, на серпневих знімках ми не бачимо озброєння, імовірно, останній час його використовували лише як транспортний. 
У вантажному видсіку російського гелікоптера, за даними розвідки, були знайдені запчастини до винищувачів марки «Су». 
Крім того, був виявлений комплексний апарат ДМР-400Т, який призначений для роботи з генераторами та стартер-генераторами постійного струму напругою 28,5В і потужністю до 12 кВт. 
За словами керівника ГУР, російський гелікоптер Ми-8 нині перебуває в Києві. Буданов додав, що побачити літальний апарат і поспілкуватися з його пілотом можна буде пізніше. 
Це може відбутися після оприлюднення «офіційного кіно» до річниці створення української воєнної розвідки у вересні цього року. 
«Пілот чудово почувається, все в нього добре. У нього є два варіанти, але він схиляється до того, щоб бути в Україні», – додає Кирило Буданов, при цьому мотивацію російського пілота не називає. 
Це не перша спроба виманити російських пілотів до України разом з технікою. Однак, раніше такі операції не мали успіху. Принаймні про подібні випадки офіційно не повідомлялося. 
Ще у липні минулого року РФ заявила про “успіх” зі зриву спецоперації України по викраденню російського бойового літака. 
Тоді було заявлено, що ФСБ нібито змогла упередити викрадення бомбардувальника Су-34. За версією російської сторони пілоту пропонували 1 млн доларів та життя в Європейському Союзі (ЄС), але льотчик ВКС РФ одразу пішов на співпрацю з російською контррозвідкою і почав подвійну гру з українськими спецслужбами. 
За інформацією журналіста bellingcat Христо Грозєва, спроба проведення операції справді була. Але ні СБУ, ні ГУР до неї не причетні. 
Журналіст заявив, що це була ініціатива колишніх оперативників, з якими bellingcat познайомилися в ході розслідування справи “вагнерівців”. При тому, за словами Грозєва, українці одразу зрозуміли, що в справу втрутилася ФСБ через низку непрофесійних дій російських оперативників. 
Зокрема, вони змусили пілота висувати дивні вимоги. Наприклад, вивозити закордон не дружину, а “коханку”, яку було легко ідентифікувати як людину пов’язану з ФСБ. Також російський військовий льотчик просив зробити їй новий російський паспорт з аргументацією, що старий “порвав колишній хлопець”. 
Також один зі співробітників контррозвідки ФСБ РФ – Нікіта Бухтатов, що наглядав за військовими пілотами. Вів інстраграм під своїм справжнім ім’ям у якому публікував фотографії військових літаків ВКС РФ. 
Зокрема на своїй сторінці в Instagram, російський контррозвідник розміщував фото з військового аеродрому з літаком Ил-76 та гелікоптером Ми-8. При тому він розміщував на їх фоні власне авто з неприхованим автомобільним номером. Це також показує рівень професіоналізму окремих представників російських спецслужб. 
Тоді російська сторона прозвітувала, що їй нібито, вдалося отримати низку секретних даних про організацію ППО України, які вони використали для “високоточних ударів”. Однак Грозєв стверджує, що вся інформація щодо “коридорів” у повітряному просторі свідомо спотворювалася для введення росіян в оману. 
Вже навесні 2023 року стало відомо про спробу виманити російського пілота який літав на бомбардувальниках Су-24 та Су-34 влітку 2022 року. Це швидше за все, продовження попередньої історії. 
Було повідомлено, що військовослужбовець, колишній виконувач обов’язків командира однієї із частин Сил спеціальних операції, Роман Червінський разом з іншими особами проводив операцію з заволодіння російським бойовим літаком. 
Російський військовий льотчик нібито погодився на пропозицію перейти на бік України і перегнати бойовий літак. За планом, він мав перелетіти з Росії на український аеродром «Канатове», залишити там літак, отримати грошову винагороду і нові документи та виїхати до Європи. Але успіхом це не завершилось. 
Служба безпеки України за погодженням із Офісом генпрокурора, у квітні 2023 року, повідомила про підозру Червінському у справі обстрілу росіянами аеродрому «Канатове» на Кіровоградщині. Це стало причиною втрати літаків Су-27 та Су-24 українських Повітряних сил. 
«Його самовільні дії призвели до ракетного обстрілу ворогом аеродрому «Канатове» у Кіровоградській області влітку 2022 року», – розповіли у СБУ. 
Військового звинувачують, що в результаті його дій, російським спецслужбам отримали данні про розміщення української авіації на аеродромі та особового складу Повітряних сил ЗСУ, що допомогло росіянам уразити його крилатими ракетами. 
«Ця операція проводилася попри заперечення СБУ та без згоди відповідних державних органів. У результаті ворог отримав дані про розміщення на аеродромі «Канатове» особового складу Повітряних сил ЗСУ та українських літаків. Це дало змогу Росії обстріляти летовище.», – розповідають у СБУ. 
Повідомляється, що перед реалізацією спецоперації, СБУ і Головне управління розвідки висловили свої зауваження до такого плану, через багато ризиків. Його також не погодили інші державні органи. 
Затримання військовослужбовця по цій справі, перетворилося на питання, яке породило конфлікт в українському суспільстві. Бо є багато прихильників Червінського. 
Нагадаємо, що навесні 2022 року Верховна Рада України встановила офіційний рівень винагород за добровільно передану російську техніку Збройним Силам України. Згідно з чинним законом за бойовий гелікоптер екіпаж може отримати 500 000 доларів США, а за бойовий літак – 1 мільйон. 
Закон також передбачає збереження таємниці факту передачі техніки і подальші гарантії для організаторів такого трансферу. Україна гарантує безпечне перебування на своїй території, виготовлення документів з новими персональними даними і виїзд родини на територію третіх країн. 
З огляду на вдало проведену операцію із заволодіння російським військовим гелікоптером Ми-8, можна згадати, що випадки не лише випадкових перельотів, але й справжніх втеч на військових літаках були і за часів Радянського союзу. 
Мабуть найвідоміший такий випадок стався 6 вересня 1976 року, коли радянський винищувач-перехоплювач МиГ-25П під управлінням льотчика Віктора Беленка, здійснив переліт до Японії. 
Біленко вилетів з аеродрому «Соколовка»  о 6:45 ранку за місцевим часом для виконання льотних вправ. О 7:40 винищувач перетнув радянсько-японський кордон. О 9:15 японське радіо передало, що літак МиГ-25П з бортовим номером «31», здійснив посадку в аеропорту Хакодате (острів Хоккайдо). 
Згодом японською владою було зроблено офіційне повідомлення, що Беленко попросив політичного притулку в США, де згодом здобув американське громадянство. 9 вересня вересня його вивезли до Сполучених Штатів. 
СРСР вимагав негайно повернути бойовий літак, який на той час був найбільш сучасним радянським винищувачем. Проте японська влада заявила, що МиГ-25П порушив державний кордон Японії, тому повернутий буде лише після досконалого огляду. Літак перевезли на американську військову базу, де розібрали та досконало вивчили. Таким чином, американські фахівці отримали, зокрема, секретну інформацію про систему розпізнавання “свій-чужий”, яка була на винищувачі. Це завдало величезної шкоди Радянському Союзу. Після цього випадку, довелося переоснастити цю систему на всій радянській військовій авіації. 
Згодом МиГ-25П був переданий радянській стороні. Він був у розібраному вигляді в тринадцяти контейнерах. 
