Проєкт «Гнів Пречистий»: поєднання унікальностей
Нещодавно фонд “Повернись живим” оголосив про новий проєкт «Гнів Пречистий», у рамках якого планується забезпечити 25 снайперських груп ефективним озброєнням. 
Зокрема, планується придбати сто снайперських гвинтівок у калібрі .375 CheyTAC у повному “фарші”: з нічною, денною та тепловою оптикою, сошками і глушниками. 
У цій статті ви дізнаєтеся про снайперські гвинтівки та унікальний калібр .375 CheyTAC. 
З розвитком снайпінгу виникла потреба у створенні патронів нового типу, які за своїми балістичними характеристиками перевершують доступні на ринку продукти. 
Стрільцям потрібен був проміжний патрон між .338 та .50, який водночас повинен був мати схожі до .50 можливості, але дозволяв би використовувати легші снайперські системи. 
Хоч .338 і став основним снайперским патроном у військових стрільців на середніх та великих дистанціях (~1500 метрів) та має величезний потенціал, його можливостей не завжди вистачає для ураження живої сили. 
До прикладу, може виникнути потреба у знищенні добре захищеної живої сили на відстані понад 1.5 – 2 кілометри. Здавалося б рішення просте – взяти патрон “побільше”. 
Але .50 BMG надлишковий для знищення живої сили, так як створювався для ураження броньованих та захищених цілей по типу бронемашин, бронетранспортерів і різних укріплень на великих дистанціях. 
До того ж .50 BMG створює суттєву проблему – вага снайперських систем під цей патрон дуже велика і для ефективного використання потребує розрахунку з двох людей. 
До прикладу, найпоширенішою системою українського війська під цей патрон є Barrett M82, вага якого, в залежності від ствола (20″ або 29″),  варіюється від 13,5 до 14 кілограмів. Це вага без урахування прицілу під цей патрон, вага якого може складати близько кілограма. 
Звісно, одна людина зможе переносити таку систему з прицілом і навіть боєзапасом, але не швидко, не довго й не далеко, тому зазвичай у розібраному вигляді Barrett M82 переносять дві людини. 
Суттєве зменшення ваги систем під .50 BMG неможливе через зростання віддачі. Відповідно, виникла потреба у чомусь проміжному. 
Перед інженерами компанії CheyTAC USA постало завдання створення патрону, який мав би більшу кінетичну енергію та більшу дальність польоту ніж .50 BMG (12,7×99-м NATO). При цьому, новий патрон повинен був мати меншу віддачу ніж .338 Lapua Magnum, у результаті з’явився запатентований .375. 
Він дозволяє вести вогонь з систем, оперування якими може здійснювати одна людина. 
Насправді, .375 далеко не новий і експлуатується з далекого 1918 року, але варіант від CheyTAC має іншу форму гільзи, кулі та в цілому велику кількість інших відмінностей, тому це не просто патрон, а технологія. 
У проєкті “Повернись живим” використовується набої виробництва компанії STS. Зокрема у набоях використовується куля A-TIP вагою 25.3 грамів (390 грейн). Для порівняння, оригінальний .375 CheyTAC має вагу кулі у 22.67 грамів (350 грейн). 
  
Великі розміри гільзи дозволяють споряджати її 9 грамами пороху (140 грейн), така кількість пороху дозволяє кулі розвивати швидкість на вильоті з каналу ствола близько 930 метрів на секунду. 
На YouTube-каналі “ІБІС Зброя та Полювання” провели стрільбу по російській керамічній бронеплиті “Гранит” 5А класу , яка знаходилася на відстані 1180 метрів. 
Ця бронеплита призначена для оснащення бронежилета 6Б45 та бойового нагрудника захисного (БНЗ) 6Б46 системи “Ратник”. 
“Гранит”, за інформацією росіян, повинна тримати 10 влучань з 5,45х39-мм (АК-74) або 7,62×54-мм (СВД) з відстані 10 метрів. 
Вона виконана монолітним блоком на основі кераміки, арамідної тканини та полімерного матеріалу. 
Бронеплита зупинила кулю, але стала непридатною до використання через розшарування і тріщини бронеелементів, виникло здуття бронеплити. 
Таке здуття (купол) викличе заброньову травму, навіть якщо бронеелемент не пробитий. 
Заброньова або ж дистанційна контузійна травма – це травма зовнішніх покровів (шкіри, м’яких тканин) або внутрішніх органів людини внаслідок непробиття кулею бронезахисту. 
Вона виникає внаслідок передавання бронезахисту імпульсу і кінетичної енергії кулі. Це призводить до навантаження тіла ударною енергією або ударом деформованих частин бронезахисту. 
Це може призвести до розриву м’яких тканин, перелому ребер, розриву внутрішніх органів або до внутрішньої кровотечі. Відповідно, уражена ціль може загинути і без пробиття бронезахисту. 
Система, як прийнято називати такі вироби, “кастомна” і складається з елементів різних від різних компаній. 
Ствол і затворна група вироблені канадською компанією Cadex Defence, а саме затворної групи CDX-40 SHDW. 
CDX-40 – це затвор, що розроблений для військових стрільців, завдяки завдяки діаметру 1,60″ та довжині 10″, цей затвор може працювати з найважчими стволами. 
Затвор має конструкцію з трьома бойовими упорами, збільшеним екстрактором та подвійним викидачем, що гарантує надійне запирання та стабільне викидання набоїв. 
CDX-40 призначена для використання з магазином Cadex, що забезпечує швидкий темп стрільби на великих дистанціях. Ударно-спусковий механізм власної розробки постачається з планкою на 20 МОА, яка кріпиться великими гвинтами 10-32 і має виступ для відбою, що запобігає будь-якому переміщенню. 
УСМ оснащений спортивним спуском DX2 від тієї ж компанії. Загальна вага затворної групи складає 1671 грамів, а виготовлений він з 416-ї сталі. 
На затворній групі замість стандартної планки встановлена довга з нахилом у 30 МОА, для реалізації всіх необхідних поправок та встановлення нічних або теплових прицільних насадок. 
До встановлення планується оптика від німецької Schmidt & Bender 3-27×56 у кріпленні STS з тепловізійною насадкою Andres-Industries. 
Ствол довжиною 29” виготовлений канадською компанією Bartlein Barrels і має різьбу для кріплення глушника (модератора), на системі використовується ASE Utra. 
Вся система встановлюється на експериментальному шасі (ложе) від компанії Automatic, яке має сотоподібну внутрішню конструкцію цівки для зменшення ваги та збереження жорсткості. 
Крім того, така конструкція дозволяє встановлювати додатковий вантаж для коригування балансу шасі. 
Цівка має два інтерфейси для кріплення додаткових елементів – M-LOK та Anschutz. На стволі нарізаний окремий інтерфейс для встановлення насадок для оптики. 
Цівка має кріплення для подовжувача, якщо у стрільця виникне потреба змістити сошки вперед. 
Шасі має можливість регулювання висоти магазину та анатомічної планки для великого пальця руки. На шасі встановлене руків’я MDT та складний приклад з регульованим упором й підщічником. 
Ця снайперська система підходить до використання одним бійцем, а унікальний патрон здатен розкрити її потенціал на повну. 
Поєднання високоточних вимірювальних пристроїв і оптики, відмінної ергономіки та потужного боєприпасу у руках професіонала зроблять кожну закуплену гвинтівку смертоносною зброєю. 
Так як це унікальна зброя, вона отримала свою назву – Cadex CDX-40 CBA Shadow. 
