Як вберегтися від ворожих дронів – поради піхотинцям щодо маскування позиції
Постійна загроза з повітря є особливістю цієї війни. 
Ворог стежить за усім на лінії фронту — від будівель до дерев. Всі зміни ландшафту він бачить після аналізу фото- та відеозаписів, якщо не помітив одразу. 
Тож потрібно ретельно маскувати позиції та приховувати техніку, вогневі засоби і реальну кількість бійців. 
Далі — поради для піхотинців про те, як вберегтися від ворожих “очей” та підвищити власну безпеку, із довідника “Як вберегтися від ворожих дронів. Поради піхоті”. 
Підготуйте та максимально замаскуйте свої позиції — навіть якщо підрозділ зайшов на вже облаштовані позиції, їх завжди можна покращити. Пропрацюйте також запасні позиції, додайте нові укриття та створіть хибні цілі. Змінюйте призначення позицій. 
Маскуйте все: окопи, техніку, склади. При маскуванні не забувайте, що спостерігати за позиціями можна під різними кутами. Завдяки можливості збільшувати зображення та регулювати висоту польоту, аеророзвідка бачить все не тільки зверху, а й збоку та навіть з тилу. Тому маскувати позиції треба на 360 градусів з усіх сторін. 
Кожна місцевість унікальна, й саме тому використовуйте для маскування те, що для неї характерне. В лісі —  гілля, дерен, трава. У населеному пункті — цегла, шифер, дошки. На відкритій місцевості маскування необхідно здійснювати з урахуванням пори року, використовуючи для цього верхній природній шар, типовий для сезону (чорнозем, пісок, сніг, пожовкле листя). 
Якщо є можливість — використовуйте маскувальні сітки, але обов’язково перевіряйте, наскільки їхній візерунок і фактура збігаються з кольором місцевості. 
Сміття збирайте, ховайте, прикопуйте чи приховано вивозьте з позиції. Але якщо позиція в засміченому місці, то не треба наводити лад. Адже в цьому випадку відсутність сміття буде демаскувати. 
Уникайте витоптування нових стежок, адже вони виказують ваше пересування. Найліпше використовувати природний ландшафт або стежки, які вже існували до вашого прибуття на місце. 
Окопи важко сховати, але відкладіть верхній шар землі, а потім накрийте ним ту землю, яку викопали. 
Якщо є можливість, то зробіть так, щоб лінії щілин, окопів, ровів, траншей максимально співпадали з лініями рельєфу на місцевості. Уникайте квадратних країв окопу, траншеї, рову — в природі майже не буває прямих ліній. 
Замаскуйте всі входи в щілини, бліндажі й нори так, щоб вони не мали вигляду «чорних дір». Закрийте їх сітками, гіллям, щоб нічого не залетіло всередину. 
Якщо перебуваєте в населеному пункті, то уникайте відкритих пересувань по дахах, між будівлями та біля вікон. Для пересування використовуйте приховані маршрути, які важко побачити згори: проломи у стінах або накриті зверху проходи. 
Starlink краще винесіть подалі від вашого місця перебування і накрийте маскувальною накидкою. Якщо є змога, то сховайте в яму — це захистить його від впливу ворожого РЕБу та уламків. Не треба шукати кращий сигнал та виставляти Staгlink якнaйвищe на дерева, пагорби та дахи — це небезпечно. Дроти від Starlink теж варто замаскувати листям, гіллям, мохом. 
Генератор розміщуйте в захищеному місці, наприклад, в спеціально виритому укритті. Паливо для генератора не розміщуйте в цьому ж укритті. Ліпше — в підвалі чи окремій норі. 
Броньована техніка завжди є пріоритетом для артилерії ворога, тому її перебування на позиції небажане. Найкраще — це коли техніка приїжджає за необхідності та швидко залишає позицію після завершення завдання. За можливості, варто зробити декілька точок для під’їзду техніки. Точка вивантаження техніки має бути за 300-1000 м від основної позиції. На точці вивантаження має бути кілька окопів, куди, в разі небезпеки, ховатимуться люди і приховані місця, куди складається вантаж. Всі сліди перебування техніки поряд з позиціями одразу треба прибрати, знищити або замаскувати. 
Якщо все ж таки є необхідність у тому, щоб техніка перебувала поряд з позиціями тривалий час, то навіс або маскувальну сітку варто використовувати, тільки якщо вони ПОВНІСТЮ приховують техніку та її силует. 
Техніку краще ставити нижче рівня землі. Виритий капонір захистить її від непрямого ураження. Контур маскування має бути ширшим і за об’єкт, і за капонір. Додатково техніку треба накрити сітками, захистивши її від скидів. Рибальська сітка може втримати гранату, але щоб захиститись від атак дронів-камікадзе, знадобиться металева сітка (наприклад, сітка-рабиця), яка буде натягнута над об’єктом. 
Слухайте поради аеророзвідки. Фото- та відеозйомка ваших позицій з різних ракурсів допоможуть знаходити слабкі місця та виправляти помилки. 
Завантажити посібник “Як вберегтися від ворожих дронів. Поради піхоті” можна на сайті управління підготовки (G7) штабу Командування Сил ТрО ЗСУ: https://cutt.ly/0wrlPcGn 
“Від бійця до бійця” — спільний інформаційний проєкт Українського ветеранського фонду та Сил територіальної оборони ЗСУ. 
