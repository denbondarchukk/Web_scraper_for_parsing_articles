Чи стане KF51 Panther майбутнім танкобудування?
В червні минулого року німецький оборонний гігант Rheinmetall публічно представив на виставці Eurosatory прототип свого нового танку KF51 Panther, який має стати бойовою машиною нового покоління. 
Амбітне положення танку на світовій арені німецька компанія хоче забезпечити радикальним підвищенням вогневої потужності і броньованого захисту, а також глибокою інтеграцією сучасних технологій. 
Демонстратор технологій KF51, представлений на сьогоднішній день, базується на модернізованому шасі танку Leopard 2A4. Відповідно, він поки що зберігає звичайну компоновку для ОБТ з механіком-водієм спереду, бойовим відділенням посередині з командиром машини і навідником та силовою установкою ззаду. Заряджаючий у новому танку зник з появою автоматичного заряджання. 
Однак у перспективі також пропонується нове шасі, розроблене знову ж таки на основі Leopard 2, з розміщенням додаткового четвертого члену екіпажу, який виконуватиме роль оператора безпілотних систем або ж командиру танкового підрозділу. 
Бойова вага “Пантери” становить 59 тонн, що робить цю машину легшою за більшість західних основних бойових танків при рівному або вищому рівні захисту. 
Конструктори Rhainmetall пропонують новий погляд на схему захисту бойових машин у якій основна роль відійде від пасивного бронювання до комплексів активного та динамічного захисту. Таке рішення, за замислом конструкторів, має підвищити захищеність машини без нарощення додаткової маси, котра у останніх західних танків наближається до рекордних 70 тонн. 
Башта нового танку складається зі сталевого зварного корпусу, поверх якого встановлюються масивні модулі невибухового динамічного захисту (NERA). Останній у випадку влучання кумулятивних боєприпасів має нейтралізувати їх проникаючу здатність за рахунок перепаду щільності різних шарів матеріалів. 
На фотографіях танку можна побачити, що модулі, рівень захисту яких залежить від габаритів, захищають не тільки передню проекцію, а і борти башти. Такі ж модулі встановлені і на шасі танку. 
 
Третій і останній рівень захисту кладається з системи активного захисту Rheinmetall StrikeShield який окрім вже традиційного перехоплення протитанкових керованих ракет та кумулятивних гранат також здатен збити протиснарядом кінетичні боєприпаси, зокрема, підкаліберні снардяди. 
Система КАЗ StrikeShield базується на системі датчиків розташованих в модулях броні по всьому периметру танку, поряд з якими так само розташовані чисельні пускові контрбоєприпасів, які у випадку виявлення ворожого снаряду перехоплюють його. 
Комплекс контролює простір навколо машини в радіусі 35 метрів, чого достатньо для радарів із меншим радіусом дії та меншою енергією. Його мінімальна ефективна дистанція перехоплення становить усього 10 метрів, що означає, що він може нейтралізувати снаряд, випущений з 10 метрів, завдяки малому часу реакції. Ця здатність може бути особливо корисною в міських боях. 
Паралельно з першим комплексом на машину також має бути встановлений комплекс активного захисту Rheinmetall TAPS, що буде захищати верхню напівсферу танку від пролітаючих дронів та боєприпасів. 
Доповнює все це система виявлення загроз та постановки димових перешкод Rheinmetall Rapid Obscuring System (ROSY), що представлена пусковою установкою димових гранат з кожного боку башти. 
Основним нововведенням в сфері вогневої потужності у KF51 стала інтеграція перспективної 130 мм гладкоствольної гармати Rheinmetall Rh-130 L/51. 
Нова гармата, за словами розробників, має на 50% більшу ефективну дальність, ніж 120 мм танкові гармати Rheinmetall. Крім того, очікується, що перспективні підкаліберні боєприпаси цього калібру зможуть пробивати до 1200 мм гомогенної броні. Останнє має забезпечити безкомпромісне ураження усіх серійних зразків бронетехніки. 
Передбачається, що боєкомплект гармати Rh-130 буде оптимізовано до двох типів боєприпасів унітарного типу: бронебійних підкаліберних, а також уламково-фугасних снарядів з програмованим повітряним підривом. 
Нова гармата буде працювати разом з двома автоматами заряджання барабанного типу ємністю по 10 боєприпасів кожен. 
Два люки розташовані в бортах башти дозволяють заряджати боєкомплект першої черги в автоматі заряджання протягом п’яти хвилин. Доступна опція для перевезення додаткових 10 снарядів в ніші в задній частині башти. 
В ході випробувань у квітні 2022 року артилерійська установка встановлена на випробувальному стенді провела три послідовні постріли за 16 секунд, тобто 5,3 секунди на кожен. Однак вони проводились із зупинками для перевірок, тому реальний темп стрільби буде значно швидшим. 
Ще одним посиленням, порівняно з нинішніми ОБТ, має стати встановлення спареного з гарматою великокаліберного кулемету M2HB Browning. Це суттєво підвищує можливості танку, порівняно з класичною схемою зі встановленям кулеметів калібру 7,62 мм. Однак під питанням залишається його малий боєкомплект, який складає лише 250 патронів. 
Також в кормовій частині башти встановлюється дистанційно керована турель для кулемету Rheinmetall “Natter”, яка може бути озброєна 7,62 мм кулеметом. Передбачається, що у комплексі із системою датчиків вона зможе вести вогонь по малим безпілотникам. 
Однією із головних переваг бойової машини серед своїх конкурентів на ринку озброєння має стати забезпечення кращого орієнтування у просторі та розвідки на місцевості. Це досягається інтеграцією великої кількості датчиків та оптичних систем для усіх членів екіпажу. 
Так, механік-водій отримав денний та нічний канал спостереження у камерах переднього та заднього виду, крім того він також отримав бортові камери. Командир машини також має у своєму розпорядженні панорамний приціл з оглядом на всі 360 градусів. 
KF51 отримав повністю цифрову архітектуру бортового обладнання, побудовану за стандартом NVGA. Кожна робоча станція члена екіпажу забезпечує прийом завдань від іншої станції, зберігаючи при цьому повну функціональність. Завдяки цьому усі робочі місця екіпажу взаємозамінні без втрати функціональності завдяки об’єднанню в єдину мережу датчиків, камер та озброєння. 
Новий бойовий комплекс передбачає широку інтеграцію безпілотних систем, зокрема, розвідувального квадрокоптеру для  ближьної розвідки екіпажем машини. 
Неординарним нововеденням на бойовій машині має також стати інтеграція в башту масивної пускової установки для чотирьох баражуючих дронів HERO-120. Ударний безпілотник має досить великі габарити, зокрема, лише його довжина складає 1,5 метра. 
Новий засіб має розширити зону можливого ураження за межі прямого пострілу танку на відстань до 40 кілометрів. Крім того, дрон також зможе проводити розвідку місцевості та уражати об’єкти за поза зоною видимості. 
Саме для оперування комплексом безпілотних систем та радіоелектронних систем танку передбачається залучення четвертого члену екіпажу. 
Максимальна інтеграція передових рішень та технологій у перспективі має зробити KF51 грізним супротивником на полі бою. Однак на сьогоднішній день це всього лише демонстратор технологій, а якщо бути точнішим, прототип башти. Шасі танку, як і права на його виготовлення, належать іншій німецькій компанії – Krauss-maffei Wegmann. А тому майбутнє цього проєкту все ще лишається далеким та примарним. 
Обговорюючи технологічність машини, варто зауважити, що її інновації вже стають проблемами для потенційних замовників. Так, в грудні 2023 року Угорщина увійшла до програми розробки машини на умовах встановлення вже класичної 120 мм гармати Rh-120. Нова бойова машина отримала назву KF51 Panther EVO. 
Встановленням старої артилерійської частини фактично на нівець зводиться вся потенційна перевагу танку у вогневій потужності через неготовність замовників переходити на новий тип боєприпасів в армії. 
Негативним аспектом танку можна також назвати ускладнення конструкції, як то використання складного двохбарабанного механізму заряджання або ж пускової усановки для баражуючих дронів. Останні, крім того, ще й не будуть постійно задіюватись у бою, що відповідно викликає питання у доцільності. 
Досвід російсько-української війни – двох країн та їх мобілізованих економік – показує необхідність у великих обсягах простої та надійної техніки, а також їх переваги над складними та дороговартісними рішеннями. 
Так, застосування танків на сьогоднішній день в більшій мірі зводиться до нанесення уражень по скупченню піхоти та фортифікаціям, і лише дуже рідко та вимушено – до боїв з іншими танками. Танки, незалежно від рівня технологічності, однаково несуть втрати від мінних загороджень, артилерії, дронів та ПТРК. Відповідно, на перший план виходять параметри надійності, придатності до ремонту та масовості. 
У той же час варто відзначити, що конструктори KF51 звернули увагу на останні світові тенденції та інтегрують комплекс активного захисту для протидії основним загрозам танків на передовій – протитанковим ракетам та дронам. Зокрема, вперше особлива увага приділяється захисту у верхній напівсфері. 
Також дійсно сильною стороною бойової машини має стати висока командна керованість та орієнтація екіпажу танку у просторі завдяки сучасним засобам зв’язку та пристроям спостереження які забезпечують так звану “прозору / скляну броню”. 
