БМП-3 у лавах ЗСУ
Після початку широкомасштабного російського вторгнення трофеями Сил оборони України стали десятки бойових машин піхоти БМП-3. 
“Мілітарний” розповідає про характеристики цих бойових машин. 
Трофейні бойові машини були відремонтовані та прийняті на озброєння різних українських підрозділів. 
БМП-3 – радянська та російська плаваюча бойова машина піхоти на гусеничному шасі. Вона призначена для перевезення особового складу до переднього краю, підвищення його мобільності та захищеності. У бою машина може спільно діяти із танками. 
Бойова машина розроблена курганським Спеціальним конструкторським бюро машинобудування, а виробляють її на підприємстві “Курганмашзавод”. 
Розробку бойової машини піхоти розпочали у 1977 році. У період 1983-1986 років тривали випробування прототипів машини. Після внесення необхідних змін у конструкцію та виправлення інших виявлених під час тестування недоліків у 1987 році БМП-3 прийняли на озброєння армії СРСР. Основними вимогами до нової машини стало підвищення захисту екіпажу та десанту всередині БМП і збільшення вогневої потужності комплексу озброєння у порівнянні з попередниками – БМП-1 та БМП-2. Машина перебуває на озброєні мотострілецьких з’єднань сухопутних військ російської армії та бригади морської піхоти. БМП-3 також експлуатую в різних країнах світу. 
БМП-3 має алюмінієвий броньовий корпус зі сталевими вставками в лобовій частині та алюмінієву башту (бойове відділення) зі сталевим екраном в передній частині. Броня захищає від куль стрілецької зброї та уламків. За даними розробників, лобова броня БМП витримує влучання 30-мм снарядів з радянських або російських автоматичних гармат з дистанції 300 метрів. Але варто зазначити, що сучасні західні 25 і 30-мм гармати проб’ють цю броню з більших відстаней. Дах та борти БМП-3 витримують влучання кулі Б-32 калібру 12,7 мм з дистанції 100-200 метрів. Захисні функції виконують також сталевий хвилевідбивний щиток (на верхньому лобовому листі) та відкидний відвал обладнання для самоокопування (на нижньому лобовому листі). 
Екіпаж БМП-3 складається з трьох військовослужбовців (командир, механік-водій, навідник-оператор), десант – із 7 людей. Із них 5 розміщуються у десантному відділенні і 2 – у передній частині. Механік-водій сидить у відділенні управління попереду – по центру машини. З боків від нього розміщено два місця для стрілків із курсових кулеметів (це місця для вищезгаданих двох десантників). За відділенням управління розташоване бойове відділення із двомісної вежі, у якій розміщено основне озброєння бойової машини. У вежі зліва розміщується оператор-навідник, праворуч – командир. За баштою розташоване десантне відділення, де розміщуються 5 десантників. 
Десант висаджується з БМП із кормової частин корпусу. При цьому бійці проходять по верхній частині моторно-трансмісійного відділення (МТВ), яке розташоване у задній частині машини. Для цього в кормовій частині БМП-3 розташовані двостулкові двері й прямокутні кришки люків зверху. При відкритих дверях та люках десант проходить по верхній кришці МТВ та висаджується. Для полегшення посадки і висадки на кормі закріплено дві широкі відкидні сходинки. Також два люки з відкидними кришками є у даху вежі, а в передній частині даху корпусу ще три — для механіка-водія та двох членів десанту. У бортах десантного відділення є дві амбразури для стрільби зі зброї десанту. Також амбразура є і в кормових дверях, однак користуватися нею не дуже зручно. 
БМП-3 вагою 18,7 тонн розвиває максимальну швидкість по шосе до 70 км/год, і до 10 км/год – на плаву, долаючі водні перешкоди. На машині встановлений дизельний двигун УТД-29 потужністю 500 к.с. (УТД-32Т 660 к.с. на БМП-3М). Запас ходу бойової машини по шосе на одній заправці – 600 км. 
Озброєння БМП-3 включає 100 мм гармату-пускову установку 2А70, яку, зокрема, використовують для пусків керованих ракет, 30-мм автоматичну гармату 2А72 та 7,62-мм кулемет в єдиному блоці, а також два курсові кулемети у носовій частині корпусу, із яких можуть вести вогонь десантники або механік-водій машини. 
Боєкомплект 100-мм гармати складається з унітарних пострілів двох типів – осколково-фугасних (ОФ) снарядів і керованих ракет ПТРК 9М117. Машина обладнана механізмом заряджання напівавтоматичної дії, який складається з конвеєра, механізму завантаження, досилача та механізму викидання відстріляної гільзи. Він забезпечує до 10 пострілів на хвилину. 
У квітні 2022 року українські оборонці разом з трофейною російською бронетехнікою захопили і боєкомплект до неї, серед якого були і керовані ракети «Аркан», які лежали у боєкомплекті однієї БМП-3. 
Штатний боєкомплект БМП-3 складається з 22 ОФ снарядів у конвеєрі механізму заряджання та 8 керованих ракет (3 – на підлозі бойового відділення, 5 – в укладці в ніші лівого борту). А також 500 пострілів до 30-мм автоматичної гармати 2А72, 2000 набоїв до кулемету 7,62 в башті та по 2000 набоїв до курсових кулеметів в носовій частині. Крім того, під центральними сидіннями десантників біля перегородки моторно-трансмісійного відділення можуть розташовуватися 18 пострілів до 100-мм гармати 2А70 або 250 – до 30-мм гармати 2А72, дальність стрільби якої становить 4000 м (ефективна  – 2000 м). 
Система наведення керованої протитанкової ракети 9М117М1 – напівавтоматична по променю лазера, максимальна дальність стрільби – 5500 метрів. Заявлено, що кумулятивна тандемна бойова частина забезпечує бронепробиття до 700 мм за ДЗ. 
Окрім Росії, БМП-3 стоїть на озброєнні таких країн: Азербайджану, Алжиру, Венесуели, Іраку, Індонезії, Республіки Кіпр, Кувейту, Республіки Корея, ОАЕ, Туркменістану і Шрі-Ланки. Після російської широкомасштабної агресії десятки БМП-3 поповнили парк бронетехніки Сил оборони України. 
Після розпаду Радянського Союзу Україні дістались 5-8 (точне число невідоме) нових на той час бойових машин піхоти БМП-3 перших випусків. Частина цих бойових машин навіть встигла взяти участь у російсько-українській війні після 2014 року. Декілька БМП були у складі 30-ї ОМБр Сухопутних військ Збройних Сил України. 
Щоправда нічого невідомо про їхнє бойове застосування безпосередньо на лінії фронту й про їхню ефективність і технічний стан на той час. 
Із перших місяців повномасштабної війни Росії проти України бійці Сил оборони України почали захоплювати російську техніку та озброєння. 
Основними трофеями стали танки, бойові машини піхоти та десанту російських окупаційних військ. 
Так БМП-3 теж поповнили лави Сил оборони. За даними аналітиків нідерландського проєкту Oryx, який веде підрахунок втрат у російсько-українській війні по відео та фото, українські військові захопили, щонайменше, 61 бойову машину піхоти БМП-3. 
Частина цих машин була пошкоджена і покинута противником на деокупованих територіях і під час боєзіткнень на фронті. Захоплювали БМП-3 і в робочому стані, тоді вони одразу поповнювали парк бронетехніки того підрозділу, який захопив техніку. 
Частина трофейних БМП-3 потребувала серйозного ремонту і відновлення. Українські фахівці ремонтували їх та передавали військовим, які потім на цих машинах вирушали на фронт, де застосовують трофейну техніку проти російських загарбників на передовій. Однак робота на БМП-3 для українських військових обмежується наявністю боєкомплекту до трофейних машин. 
Основна зброя бойової машини – 100-мм гармата-пускова установка 2А70, боєприпаси до якої не зберігалися на українських складах. Також БМП-3 не були основною бойовою машиною української армії, лише кілька таких машин залишилися на території України після розпаду СРСР, тому й кількість боєприпасів до них обмежена. Можна припустити, що здебільшого поповнення боєкомплекту може відбуватися тільки у процесі захоплення російських складів з відповідними снарядами. Зазначимо, що навіть у часи Радянського Союзу боєприпаси до БМП-3 вироблялися виключно на території РФ. 
Допоміжною зброєю БМП-3 є автоматична 30-мм гармата 2А72, імовірно, в основному саме її використовують українські військові для ведення вогню по окупантах, бо поповнити запаси таких снарядів можна через закупівлі закордоном. 
Однак варто зазначити, що у 2019 році Державне підприємство «СпецТехноЕкспорт» почало постачання країні-інозамовнику нових 100 мм пострілів для БМП-3 українського виробництва. Проте зараз через безпекову ситуацію у відкритих джерелах немає інформації про виробництво цих боєприпасів для поповнення боєкомплекту українських Сил оборони і підрозділів, які озброєні БМП-3 і потребують таких снарядів. 
Незважаючи на санкції проти Росії, її оборонно-промисловий комплекс продовжує серійне виробництво БМП-3. Нові машини замінюють втрачені або захоплені у боях з українцями БМП. 
На початку лютого «Курганмашзавод» відвантажив міноборони РФ першу у 2023 році партію бойових машин піхоти БМП-3. 
У квітні армія країни-агресора отримала другу партію БМП-3 у рамках виконання держоборонзамовлення на перший квартал. 
На оприлюдненому відео підприємства видно відправку декількох десятків бойових машин. 
Поставлена техніка оснащена основним прицілом навідника-оператора «Содема» та додатковими комплектами захисту – броньовими екранами та решітками. 
Третя партія нових БМП-3 була передана армії країни-агресора на початку травня цього року. Поставлені машини оснащені додатковим захистом – це навісні броньовані екрани та решітки. 
Сьогодні «Курганмашзавод» працює у посиленому режимі шість днів на тиждень по 12 годин, а на деяких ділянках встановлено цілодобовий графік. 
