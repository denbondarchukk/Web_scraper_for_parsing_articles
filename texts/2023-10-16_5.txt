Керований боєприпас “Краснополь” – російський M982 Excalibur?
Повномасштабна російсько-українська війна показала, що керовані артилерійські боєприпаси – це ефективне та небезпечне озброєння. 
Кадри успішного застосування американо-шведського M982 “Excalibur” можуть скласти враження повної переваги Збройних сил України у цьому типі артилерійського озброєння. 
Росіяни також мають свої керовані “високоточні” боєприпаси сімейства “Краснополь”, кадри успішного застосування яких неодноразово демонстрували російські пропагандиські ЗМІ. 
Краснополь – це сімейство корегованих 152-мм та 155-мм осколково-фугасних артилерійських боєприпасів з бронепробиттям до 130 міліметрів, що розроблялося з 1970-х років тульським “Конструкторским бюро приборостроения”. 
Окрмі елементи боєприпасу розроблялися іншими союзними КБ, лазерну напівактивну головку самонаведення розробляли силами петербурзького “ЛОМО”, ГСН розробляв НВК “Прогрес” у Ніжині, а лазерний дальномір – московський “Полюс”. 
Серійне виробництво боєприпасу відбувається на потужностях “Концерну Калашников” в Іжевську. 
Боєприпаси призначені для знищення броньованих цілей та об’єктів противника з одного пострілу. Корегування снаряду у польоті відбувається аеродинамічними поверхнями, на кінцевому етапі – по лазерній відмітці. 
Для збільшення дальності ураження снаряд може оснащуватися реактивним двигуном або донним газогенератором. 
Орієнтовна вартість різних версій боєприпасу складає 45-46 тисяч доларів США. Сьогодні снаряд експлуатується в Росії, Індії та Китаї. 
3ОФ39 “Краснополь” – це 152-мм снаряд, що входить до комплексу керованого озброєння 2К25. Він складаєтся з снаряду 3ОФ39, пострілів роздільного заряджання 3ВОФ64 або 3ВОФ93, напівактивної лазерної головки самонаведення 9Е421, яка прикривається захисним кожухом. 
9Е421 приймає цілевказання з лазерного цілевказівника-далекоміра 1Д15. 
Крім того, у склад комплексу може входити засіб синхронізації пострілу 1А35 і радіостанція Р-159М. 
Для укладання в бойовому відділенні САУ або при транспортування снаряд 3ОФ39 розділений на два відсіки, які стикуються перед стрільбою за допомогою гвинтового з’єднання. 
Перший відсік являє собою бойову частину, розгінний двигун і блок стабілізаторів, другий – автопілотний блок, ГСН і носовий блок. 
Після пострілу з корпусу снаряду висуваються вісім аеродинамічних поверхонь  – чотири аеродинамічних керма у корпусі і чотири стабілізатори у стабілізаційному блоці. 
Для поліпшення роботи системи кореції, снаряд оснащений підшипниками на провідних пасках. Такий механізм дає змогу зменшити швидкість обертання снаряду при пострілі. 
Для збільшення заряду корпус боєприпасу зроблено тонкостінним. Збереження геометрії корпусу при перевантаженнях у момент пострілу забезпечується перерозподілом тиску наддуву порохових газів. 
3ОФ39М “Краснополь-М” – це модернізована версія , яка виконана у моноблочному форматі, що повинно пришвидшувати підготовку до стрільби. 
Боєприпас виконаний в стандартних габаритах звичайного некерованого осколково-фугасного снаряда, що дозволили розміщувати його в боєукладці САУ. 
Замість розгінного двигуна на модифікованій версії використовується донний газогенератор, що дозволило зменшити довжину снаряда і зменшити кількість стабілізаторів до 6. 
За рахунок можливості стрільби по більш пологій траєкторії для модернізованого боєприпасу знизили вимоги до мінімальної висоти кордону хмарності. 
У результаті цього час, сприятливий для застосування “Краснополя-М”, зріс на 10-30 %. Він має вищу ймовірність ураження цілі – 0,8-0,9 (0,7-0,8 для 3ОФ39 “Краснополь”). 
3ОФ39 і 3ОФ39М призначені для використання у 152-мм артилерії радянського виробництва, снаряд може застосовуватися з гаубиці Д-20, 2А65 “Мста-Б” та САУ 2С3М “Акация” і 2С19 “Мста-С”. 
Маса снаряду 3ОФ39 складає 50,8 кілограмів, моноблочного варіанту 3ОФ39М – 45 кілограмів. Довжина двоблочного – 1305 міліметрів, моноблочного – 960 міліметрів. 
При цьому, маса вибухової речовини у двоблочного варіанта складає 6,5 кілограмів, моноблочного – 10 кілограмів. 
Максимальна дальність ураження цілей складає 25 кілометрів. 
Снаряди цього типу застосовувалися росіянами як під час повномасштабної російсько-української війни так і в часи АТО/ООС. 
Угруповання Об’єднаних сил фіксувало застосування снарядів 3ОФ39 у 2019 році, тоді “Краснополь” влучив у цивільній будинок у населеному пункті Новолуганське. 
“Краснополь-Д” – це модернізована версія 3ОФ39(М) з з підвищенням дальності стрільби і наведенням за допомогою супутникової навігації. 
Модуль “Динамика”, що розроблений підприємством “Компас” може вкручуватися в головну частину снарядів на штатне місце детонатора. Він включає в себе комбінований детонатор та приймач сигналів ГЛОНАСС і GPS. 
На відміну від снарядів, керованих за променем лазера, снаряд із модулем “Динаміка” не залежить від погодних умов і не потребує зовнішнього підсвічування цілі. 
Така система дає змогу швидко вражати точкові цілі із заздалегідь відомими координатами. Кругове ймовірне відхилення модернізованого снаряда, за повідомленнями росіян, не перевищує 10 метрів. 
КМ-1 “Краснополь-155” – це 155-мм варіант боєприпасу, що призначений для використання у артилерійських системах західного зразка. Боєприпас може застосовуватись з штатним зарядом ВК155 або зарядами західного виробництва. 
КМ-2 “Краснополь-М2” – це варіант боєприпасу з напівактивним наведенням на ціль, що підсвічується лазером. Для “Краснополь-М2” компанією французькою компанією CILAS  була розроблена система лазерного цілевказівки DHY307. 
Для наведення боєприпасів використовується лазерний цілевказівник-далекомір 1Д15, 1Д20, 1Д22, 1Д26, ЛЦД-3М1, КМ-15 “Малахит” або DHY307. 
Крім того, наведення може виконувати БПЛА “Орлан-30”. 
 
Розрахунок для наведення повинен складатися з трьох бійців. Цілі типу танків можуть підсвічуватися на відстані до 5-7 кілометрів вдень і 4 кілометрів вночі. Більші цілі – до 15 кілометрів. 
Після наведення на ціль вистрілюється керований артилерійський снаряд сімейства “Краснополь”. 
Точність стрільби сильно знижується через складний рельєф місцевості, туман і хмарність (лазерний промінь розсіюється) та роботу РЕБ (у випадку з навігацією по ГЛОНАСС та GPS). 
Під час повномасштабної російсько-української війни Сили оборони України захопили невизначену кількість 152-мм снарядів “Краснополь”. 
У лютому 2023 року Президентська бригада оприлюднила відео застосування снарядів 2-гим самохідним артдивізіоном. Снаряди використовувались із САУ 2С3 “Акація”. 
Цікаво, що для управління вогнем використовувався комплекс “Облонь-А”. Теоретично, наведення трофейних боєприпасів може відбуватися з трофейних цілевказівників-далекомірів. 
Найімовірніше, боєприпаси “Краснополь” використовуються без наведення як некеровані. 
