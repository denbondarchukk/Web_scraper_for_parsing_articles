Новинки російської виставки озброєнь “Армия-2023”
14 серпня у російському підмосков’ї розпочався великий військово-технічний форум “Армия-2023” на якому російські та іноземні виробники військових систем та озброєння демонструють свою готову продукцію, а також нові прототипи. 
Новий захід у 2023 році вирізняється сильним впливом досвіду російсько-української війни, котрий можна прослідкувати на багатьох нових зразках техніки. 
Виставка озброєнь зібрала на своїх стендах багато вже відомої техніки, котра неодноразово аналізувалась, тому сьогодні ми спробуємо зосередитись лише на нових моделях та нововведеннях. 
Справжньою новинкою на відкритті виставки став прототип нового бронетранспортера, що був представлений на загал під вже відомим індексом “БТР-82”. Машина виконана у новому, для російської бронетанкової школи, компонуванні з розміщенням десантного відділення позаду та двигуном спереду. 
Відомо, що так званий “Бронетранспортер БТР-82А (Усовершенствованый)” – це глибоко модернізоване шасі радянського БТР-80 з новим броньованим корпусом із виходом з десантного відділення через корму. 
Виробник заявляє, що оновлений бронекорпус отримав захист від вогню із великокаліберних кулеметів калібру 12,7-мм, а також підривів на мінах та вибухових пристроях. 
Маса машини зросла з 15,4 до 20 тонн порівняно з БТР-82. Проте тяга силової установки збільшилася лише до 330 к.с. порівняно з 300-сильним двигуном КАМАЗ-740.14‑300 на попередній моделі. Коробка передач – механічна п’ятиступенева. 
Цікаво, що на одному зі стендів модель цієї машини представлена під індексом “БТР-22”, що натякає на її оригінальну назву. Рішення із проходженням нового БТР у документах під індексом вже існуючої машини може говорити про бажання обійти необхідність проведення держвипробувань. 
Вперше на виставці також був представлений і модернізований варіант бронеавтомобіля “Тигр-М”. Машина призначена для охорони колон техніки, транспортування піхоти та проведення розвідувальних операцій. 
Нова модифікація отримала додатковий захист у вигляді навісних бронелистів, що закривають передню та бортові проекції. Завдяки цьому піднявся рівень захисту машини, а з ним і вага з базових 5,3 до 7,8 тонн. Базовий захист машини дозволяв витримувати обстріл із легкого стрілецького озброєння. Можна припустити, що нові міри дозволять захистити від кулеметних патронів калібру калібру 7,62-мм. 
На представленій моделі також встановлений дистанційний бойовий модуль “Арбалет-ДМ”. Він оснащений тепловізійним прицілом та здатен нести великокаліберний кулемет “Корд” калібру 12,7-мм. 
Невідомо, як навісне бронювання вплинуло на динамічні характеристики бойової машини, проте можна впевнено сказати, що її прохідність по грунтовій дорозі була сильно знижена. 
Доволі неочікуваним рішенням для російської сторони стала демонстрація результатів деградації російського оборонно-промислового комплексу у вигляді серійного “гантраку” з радянською 57-мм автоматичною гарматою С-60. 
Виробником на стенді заявлено, що нова машина позиціонується як універсальна артилерійська установка для роботи по повітряним та наземним цілям. І якщо перше виглядає лукавством через близьку до нуля ефективність цієї “зенітки” проти вертольотів, а тим паче літаків, то її потенціал роботи по наземним цілям вже давно використовується російськими збройними формуваннями на полі бою. 
Гармати комплексу С-60 можуть застосовуватись для вогню по землі із закритих позицій на дистанцію до 7000 метрів. Ефект від влучання уламково-фугасних боєприпасів цієї установки схожий на вогонь автоматичного 30-мм гранатомету. 
Шасі АМН-590911 з броньованою кабіною розраховане на захист за стандартом Бр5, тобто від вогню із кулеметів та гвинтівок калібру 7,62-мм. Машина розрахована на витримування підтриву під колесом 6 кг тротилу, що приблизно еквівалентно потужності поширеної на фронті протитанкової міни ТМ-62. 
22,5-тонний автомобіль оснащений двигуном потужністю 312 к.с. та механічною п’ятиступеневою коробкою передач. 
Російська промисловість також адаптується і до нових загроз на полі бою, таких як дедалі більша кількість примітивних ударних FPV-дронів з кумулятивною бойовою частиною. 
Результатом цього процесу стало підвищення захисту класичної російської армійської вантажівки Камаз-5350 у вигляді броньованої кабіни та наварювання захисних сіток у всіх можливих проекціях. Метою останніх є зупинка та забезпечення неспрацювання бойової частини дрону. 
Варто зазначити, що ідея є досить актуальною та затребуваною на сьогоднішній день, адже російська легка техніка страждає від “нальотів” БПЛА-камікадзе. Проте сама реалізація виглядає сумнівною. 
Нещодавно представлена модель перспективного гусеничного бронетранспортера БТ-3Ф для морської піхоти також була представлена на “Армії-23”. Машина знаходиться на стадії випробувань. 
Концепція продемонстрованої 11 серпня бойової машини з інтегрованим протитанковим комплексом “Корнет” залишалась у таємниці. Були підозри, що російський ОПК створив новий самохідний протитанковий комплекс на манер “Хризантеми”, проте на виставці стало відомо, що машина зберегла можливість перевезення піхоти, а ПТРК встановлений в ролі додаткового озброєння. 
Бронетранспортер створений на шасі бойової машини піхоти БМП-3. Рівень захисту машини залишився аналогічним оригінальній платформі, проте десантне відділення було розширене для перевезення 15 осіб десанту, а також двох членів екіпажу. 
Захист машини також включає додаткові балістичні екрани та наварені на них протикумулятивні решітки. 
Заявлено, що машина здатна рухатись в морі на швидкості до 10 км/год при хвилюванні до трьох балів. 
Російське підприємство “Ремдизель” представило бронеавтомобіль “Титан”, котрий є подальшим розвитком вже відомої бронемашини К-4386 “Тайфун-ВДВ”. Виробник акцентував увагу на повній заміні усіх іноземних комплектуючих у новій машині. 
Бойова машина позиціонується як транспортний засіб для сил спеціального призначення. Виробник пропонує версію машини з бойовим модулем або відкритою кулеметною туреллю. 
Представлена на фото бойова машина оснащена дистанційним артилерійським модулем “Спица” з автоматичною 30-мм гарматою 2А42 та спареним кулеметом ПКТМ калібру 7,62. Модуль оснащений тепловізійним та денним телевізійним каналами спостереження. 
Цікаво, що новий у модуль було інтегровано пускову установку для двох сильно застарілих радянських протитанкових ракет “Конкурс”. Невідомо, чому було обрано саме цей комплекс, а не більш сучасний російський ПТРК “Корнет”. 
Поряд з новою бойовою машиною від “Ремдизель” на стенді також був представлений прототип універсальної безпілотної наземної платформи. 
За словами виробника, основними задачами нового комплексу є підвезення боєприпасів на передову, евакуації, а також в якості носія важкого озброєння. Так, на представленій моделі встановлена зенітна установка ЗУ-23-2, проте незрозуміло як вона має керуватись, адже систем дистанційного керування на ній не помічено. 
Чотирьохвісна 13-тонна платформа здатна транспортувати вантажі вагою до 2700 кілограмів. Завдяки встановленому 350-сильному дизельному двигуну машина здатна розвивати швидкість до 100 км/год. 
Однією із самих одіозних моделей оборонної виставки став прототип російського мобільного тактичного храму з інтегрованим біотуалетом. 
На стенді показана можливість розгортання комплексу у польових умовах. Проте його детальні тактико-технічні характеристики залишаються нерозкритими. Таємницею також залишаються і авіадесантні можливості платформи. 
Молитвений комплекс із фашистською Z-символікою був встановлений на шасі вітчизняного російського повнопривідного позашляховика УАЗ-23632 з колісною формулою 4х4. 
Окремо варто звернути увагу на експозицію з російською важкою бойовою технікою, зокрема, з оновленнями для російських танків. 
Привертає увагу напрям розвитку модернізацій для техніки, що був зосереджений на захисті від ударних безпілотників та кришебійних протитанкових систем. Вже трендом для російських моделей на стенді стало застосування комплексу маскування “Накидка”, протикумулятивних сіток та так званих “мангалів”. 
Останні, в свою чергу, еволюціонували у вигляд серійного виробу. При концептуальній схожості з передвоєнними моделями, нові зразки замість звичайних решіток опираються на застосування динамічного захисту. 
Новий захист, очевидно, зможе зупинити примітивний FPV-дрон з кумулятивною бойовою частиною від протитанкової гранати до РПГ-7, проте він буде неефективним проти тандемних кумулятивних зарядів ПТРК Javelin. 
Також залишається відкритим запитання ефективності роботи прицільних засобів, огляд котрим перекриває сітка, що висить на лінії огляду. 
Також на частині моделей було показано застосування системи радіоелектронної протидії дронам “Тритон”. Малі системи мають придушувати зв’язок примітивних дронів, збиваючи їх з курсу польоту. 
Заявлено, що антени створюють перешкоди на чотирьох частотних діапазонах: 868 / 915 / 1300 / 2400 Мгц. керування здійснюється з виносного пульту керування всередині бойового відділення. 
Окрім бронетехніки на оборонному форумі також були представлені і зенітні комплекси у вигляді прототипу зенітного артилерійського комплексу ЗАК-23Э від російської компанії “Элинс”. 
Зенітний комплекс розміщений на шасі радянського бронетранспортера БТР-80 зі встановленим дистанційно керованим бойовим модулем, оснащеним двома 23-мм гарматами 2А7. Заявлено, що ця система розрахована на боротьбу з малими безпілотниками. 
  
Коплекс оснащений радіолокаційною станцією виявлення повітряних цілей та багатоканальною оптичною станцією прицілювання з тепловізійною матрицею. 
Також спереду на корпусі бронетранспортера перед бойовим модулем встановлена прицільно-спостережна та оглядово-панорамна система виробництва російської фірми “Элинс”. Вона дозволяє оглядати повітряний простір на 360-градусів, проте її місце розміщення звужує кут огляду навпіл. 
Цей же виробник представив свою модернізацію старої радянської 23-мм зенітної установки ЗУ-23-2 під новим індексом “ЗУ-23АЭ”. 
Комплекс отримав систему дистанційного керування з виносного пульта управління. Спостереження за поввітряним простором установки відбувається за допомогою панорамної оптичної станції. 
На виставці також була представлена продукція підприємства «Электромашина», а саме макет наземної безпілотної платформи, що призначена для боротьби з малими безпілотниками. 
Виставкова модель оснащена модернізованим зенітним бойовим модулем з кулеметом. В перспективі платформа має отримати радіолокаційну станцію повітряного виявлення цілей та пускову установку для керованих безпілотників-перехоплювачів, що виконують роль ерзац-зенітної ракети. 
  
Через новий статус Росії на міжнародній арені, після вторгнення в Україну у 2022 році, єдиним великим іноземним представником на форумі став Іран, котрий прибув на російську виставку вперше. 
Іранський стенд представив велику кількість озброєння, зокрема, радіолокаційну станцію виявлення повітряних цілей Sepehr 813 SAR, кілька моделей ударних безпілотних літальних апаратів, а також балістичну ракету Zoheir малої дальності з радіусом ураження в 500 кілометрів. 
Варто зауважити, що головною метою виставки є демонстрація продуктів від російських та іноземних виробників, що зовсім не гарантує їх прийняття на озброєння або ж закупівлю у війська. Тим не менш, показані моделі дають зрозуміти у якому напрямку розвивається військова думка в РФ. 
Зразки показаних систем, що були розроблені після початку війни, зображують виявлені на полі бою недоліки та способи їх вирішення. На сьогоднішній день російський ОПК не здатен повноцінно виробити сучасні міри протидії дронам, обмежуючись напівкустарними мірами. Те ж стосується і здатності промислового комплексу наситити армію сучасними зразками техніки. 
