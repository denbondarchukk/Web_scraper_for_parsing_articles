DITA – інноваційна артилерійська система для армії України
У майбутньому українські артилеристи уражатимуть російських окупантів за допомогою новітніх САУ DITA. 
Для цього Нідерланди замовили у чеської компанії Excalibur Army нові автономні артилерійські системи. 
Ці дев’ять установок стали частиною великого нідерландського замовлення. 
Робота над DITA розпочалася ще у 2019 році. САУ є наступницею wz.77 DANA та її модернізованих варіантів M1 та M2. 
Вперше DITA представлена ​​широкому загалу лише в лютому 2021 року на виставці IDEX, яка відбувалася в Об’єднаних Арабських Еміратах. 
Вдруге САУ DITA презентували на виставці оборонної промисловості MSPO-2021 у Польщі. 
Відвідувачі мали можливість спостерігати динамічну демонстрацію руху гармати, автоматичне наведення та цикл заряджання. 
Також була продемонстрована панель управління M4, на якій відображаються всі діагностичні дані САУ DITA. 
Більшість гаубиць Excalibur Army встановлені на колісних шасі TATRA, тому підходять для швидкого руху дорогою та бездоріжжям. 
Цим підвищується безпека екіпажу, якому часто потрібно виконати завдання і залишити вогневу позицію якнайшвидше, щоб уникнути вогню у відповідь супротивника. 
Самохідна артилерійська установка DITA є новим сучасним артилерійським засобом, який використовує боєприпаси стандарту НАТО калібру 155 мм. 
DITA пропонує безпрецедентну скорострільність за наявності лише двох членів екіпажу – водія та командира. 
САУ оснащена сучасною бортовою системою управління, що забезпечує високу швидкість розгортання, відходу з вогневої позиції та високу точність. 
У концепції використовується повністю автономна надбудова. Комфорт та безпеку екіпажу гарантує кабіна із захистом рівня 1 стандарту STANG 4569. 
З лівого боку у надбудові є місце для аварійних ситуацій, яке за бажанням також може бути використане для перевезення третього члена екіпажу. Це місце може використовуватися в разі аварії чи регулювання обладнання. 
Також в аварійній ситуації можливе ручне наведення і заряджання гармати, а також прицілювання за допомогою механічної панорами, встановленої на цьому робочому місці оператора. 
У січні 2021 року програма DITA досягла етапу функціональної готовності прототипу та в наступні роки успішно пройшла серію випробувань. 
Гармата 155 мм (довжина ствола 45 калібрів) має дальність стрільби 39 кілометрів при використанні стандартних уламково-фугасних снарядів. 
Цю гармату виготовляє словацька компанія ZTS. Виробничі лінії компанії дозволяють виробляти стволи калібрами від 30 до 155 мм. 
DITA здатна сама перевозити 40 боєприпасів. 
Управління вогнем здійснюється за допомогою бортової системи з балістичним обчислювачем. 
DITA оснащена бортовою системою управління (БСУ), яка містить підсистеми діагностики, навігації, автоматичного наведення гармати, автономного розрахунку елементів стрільби та управління боєкомплектом. 
Автоматична система наведення дає можливість швидко і повністю в автоматичному режимі привести гармату в бойове положення. 
БСУ забезпечує надійне, швидке та точне наведення гармати в заданому напрямку автоматично після вибору даних повороту та кута. 
Також управління системою та пристроєм автоматичного заряджання здійснюється через панель управління М4 з сенсорним екраном. 
В М4 зазначені всі діагностичні дані, що стосуються стану гармати та шасі. Пульт М4 — переносний та забезпечує управління баштою поза кабіною. 
Система БСУ розроблена таким чином, щоб гармата могла максимально швидко зайняти вогневу позицію, виконати завдання, отримавши необхідний ефект. 
Основна перевага полягає в тому, що управління зброєю з кабіни здійснюють лише два оператори. 
Що стосується відмови навігаційної системи, то аварійне наведення гармати здійснюється через оптичний приціл. 
Гармата також оснащена цифровою системою управління вогнем з автоматизованою системою прицілювання A.S.A.P. (Automatic Setting of Action Position), системою управління боєкомплектом та інерційною навігаційною системою, які значно підвищують швидкість виконання завдань та загальну ефективність. 
ASAP зокрема передбачає опцію вибору боєприпасів та контролю їх завантаження. 
Режими ведення вогню: 
Поліпшений рівень автоматизації забезпечив цій САУ і вищий темп ведення вогню: час від заняття позиції до відкриття вогню – менше хвилини, початковий темп стрільби – 6 пострілів за хвилину, постійний темп стрільби – 5 пострілів за хвилину. 
DITA створена на базі колісного шасі Tatra 815 VP31M. Автономну надбудову можна розмістити й на гусеничному шасі. 
На САУ встановлені шини 14.00 R20 із системою CTIS (центральна система накачування шин), яка дає точне регулювання тиску в шинах на ходу. 
Основні параметри: 
Якщо супротивник почав вести контрбатарейний вогонь по DITA, то башта має 10 пускових димових гранат (шість у передній частини та чотири у задній). 
Вони мають забезпечити димову завісу самохідній установці, щоб вона змогла у більш безпечних умовах залишити позицію. 
У DITA забезпечується опалення та кондиціювання повітря для екіпажу всередині кабіни. Встановлено кондиціонери (8 и 3 кВт) та водонагрівач (20 кВт). 
Артилерійська установка має NBC-фільтрацію (nuclear – атомна, biological – біологічна та chemical – хімічна). 
Для живлення систем озброєння та роботи башти DITA отримала допоміжний блок напругою 24 В. 
Допоміжна силова установка – малогабаритний дизель рідинного охолодження потужністю при непрацюючому основному двигуні забезпечує функціонування гідравлічних та електричних систем, кондиціонера та інших пристроїв, необхідних для бойової роботи. 
Чеська компанія має значний досвід в артилерійських системах, й інженери Excalibur Army намагалися поєднати старі та нові ідеї в DITA. 
По суті, екіпаж САУ знизився до можливого мінімуму, що дає можливість менше часу витрачати на підготовку команди. 
Передусім виникає питання до надійності автономних систем, водночас в аварійній ситуації можливе ручне наведення і заряджання гармати. 
Автономність башти дала можливість зменшити її висоту, оптимізувати компонування боєкомплекту та забезпечити швидке залишення машини у разі влучання у надбудову. 
Також шасі TATRA дозволить українським ремонтникам швидше знаходити запчастини. Україна зараз використовує широкий спектр військових машин на шасі TATRA. 
