Мобільні групи ППО у боротьбі з дронами РФ
Зі збільшенням ударів російськими баражуючими боєприпасами по українських містах, Україна нарощує кількість мобільних груп ППО. 
На ці групи протиповітряної оборони покладаються надії на протистояння цій терористичній тактиці Росії. 
12 вересня 2022 року над Харківською областю збивають випущений з Росії невідомий безпілотник. 
При огляді уламків виявляється, що це був іранський баражуючий боєприпас Shahed-136 з номером М214. 
З цього дня запуски іранських безпілотників по Україні починають наростати. Вже 23 вересня росіяни безпілотниками б’ють по адмінбудівлях Одеси та вбивають перших цивільних цими Shahed-136. 
За 2022 рік над Україною зафіксували 440 безпілотників Shahed-136, з яких 78 влучили у різні об’єкти. Тобто приблизно 18% влучань. 
Станом на вересень 2023 рік Росія по Україні запустила вже 1874 баражуючі боєприпаси. 
Ударні дрони летять із трьох напрямків: з Курська — на півночі, а також полігону на кримському мисі Чауда та з-під міста Приморсько-Ахтарськ у Краснодарському краї — на півдні. 
Президент України Володимир Зеленський зазначив, що цією зимою Росія планує активно атакувати Україну іранськими безпілотниками та ракетами. 
«Важливо, щоб Україна мала захист на зиму, бо взимку ми матимемо багато атак з різних боків, різних видів російських ракет, включаючи іранські дрони», – розповів Володимир Зеленський. 
Постійні запуски балістичних, крилатих ракет, баражуючих боєприпасів та імітаторів повітряних цілей виснажують ресурс української протиповітряної оборони. 
Україна здатна застосувати проти цих цілей свої радянські та західні комплекси з ракетами проти повітряних цілей. 
Проте комплекси «Тор», «Бук», С-125, С-300, IRIS-T, NASAMS, PATRIOT, SAMP/T, HAWK та інші мають доволі дефіцитні ракети, щоб їх витрачати на безпілотники. 
Зенітні ракети потрібні насамперед для перекриття повітряного простору від російської авіації та ракет. 
Реалії приводили до того, що українським Повітряним Силам доводилося залучали бойову авіацію для знищення безпілотників Shahed. 
Одного разу таке використання бойової авіації призвело до втрати літака, коли у повітрі уламки від Shahed пошкодили літак та льотчик був змушений залишити літак. 
До знищення російський баражуючих боєприпасів активно залучають німецькі зенітні установки Gepard, радянські установки ЗСУ-23-4 «Шилка» та зенітний ракетно-гарматний комплекс 2С6 «Тунгуска». 
Gepard у цьому проявляє себе вкрай ефективною зброєю та витрачає дуже невелику кількість 35-мм боєприпасів на один російський безпілотник. 
Установка вистрілює чергу зенітних 35-мм снарядів зі спареної автоматичної гармати, які розриваються біля цілі та утворюють хмару шрапнелі, тобто велику площу ураження. І так Shahed знищується однією чергою. 
Також на озброєння України у 2023 році стали американські зенітні установки малої дальності AN/TWQ-1 Avenger. 
Для подібного комплексу російські безпілотники Shahed, крилаті ракети є досить легкою ціллю через їх невелику статичну висоту, а також передбачувані напрямок та швидкість польоту. 
Це дозволяє оператору захопити ціль та випустити по ній ракету від FIM-92 Stinger. Крім того, на випадок близького контакту установка обладнана авіаційною модифікацією кулемету M2 Browning калібру 12,7-мм зі збільшеним вдвічі темпом стрільби (1200 пострілів на хвилину). 
Проте всіх цих комплексів залишається невелика кількість, що не дозволяє закрити усі напрямки над Україною. 
Ще навесні 2022 року для швидкого посилення ППО в Україні починають створювати мобільні групи. 
Для цього обрали позашляховики, на які встановлювали триногу з прицільними пристосуваннями та зенітно-ракетним комплексом Mistral. 
До появи баражуючих боєприпасів, мобільні групи збивали російські безпілотники ZALA та «Орлан». 
Потім з появою іранських безпілотників Shahed-136 українські Сили оборони починають встановлювати різні кулемети та легкий автотранспорт. 
Щоб розв’язувати проблему відсутності спеціальних механічних прицільних пристроїв, у майстернях до кулеметів додавали зенітні приціли. 
Для мобільних груп виділили кулемети ПКТ, ДШКМ, «Максим», західні M2 Browning, ПЗРК FIM-92 Stinger, які ставили на турелі та інше. 
В цілому масово почали ставити саме великокаліберні кулемети ДШКМ, які також придбали у румунської компанії Uzina Mecanica Cugir. 
Групи доповнювалися бійцями зі звичайною стрілецькою зброєю та переносними зенітно-ракетними комплексами. 
Кожен раз, коли починається сигнал повітряної тривоги в Україні, Сили мобільної вогневої групи протиповітряної оборони вже знаходяться на позиції у повній бойовій готовності. 
Також мобільні групи створювали з вантажівок з застосуванням зенітних установок ЗУ-23-2 та модернізованих зенітних установок Zastava M75 калібру 20×110 мм. 
Українські M75 були модернізовані шляхом обладнання їх інфрачервоними та тепловізійними оптичними приладами компанії HikVision. 
Картинка з оптичних приладів на зенітній установці виводиться по цифровому відеоканалу на планшет навідника. 
В Україні придали мобільності групам протидії технічним засобам розвідки, які мають на озброєнні системами радіоелектронної боротьби. 
Мобільна група протидії технічним засобам розвідки здатна перешкоджати атакам по цивільних та військових обʼєктах. 
Підвищення мобільності подібних груп радіоелектронної боротьби дозволить їм вчасно задіювати свої засоби для протидії ворогу. 
Маневрені вогневі групи використовуються для протиповітряного прикриття об’єктів критичної інфраструктури та під час переміщення військ 
Зенітники відмічають, що полювати на російські БПЛА найкраще із засідок. 
Також необхідно вміло та продумано розмістити розрахунки на ймовірних шляхах проходження безпілотників. 
«Був випадок, коли на нас ішли дві ворожі повітряні цілі. Одну ми збили, а інша відразу змінила свій напрямок. Утім, ми таку ситуацію передбачили і змогли завчасно прорахувати її новий курс. Заздалегідь направили туди мобільну вогневу групу із ЗУ-23-2. Отже, успішно знищили і другий об’єкт», – розповів військовий. 
Проте з одними кулеметами важко вполювати авіаційну ціль. Для цього мобільні групи почали оснащувати спеціальним обладнанням. 
Групи оснащуються тепловізійними прицілами, приладами виявлення цілей і лазерного цілевказання. 
У разі виявлення ворожої цілі, одна група поширює інформацію між усіма розрахунками, поки в когось не з’явиться можливість її знищити. 
Виявляти безпілотники також допомагають акустичні датчики. Для цього встановлюється єдина мережа точок акустичного контролю із передачею даних в єдину базу. 
У нічний час мобільні групи ППО активно починають застосовувати спеціальні прожектори. 
Спеціалізовані прожектори наводять на малорозмірну ціль та починають вести її до ураження. 
До прикладу, прожектори Нацгвардії від компанії Spaceray дозволяють виявляти цілі на відстані до 2 кілометрів, навіть якщо дрон замаскований за допомогою чорної матової фарби. 
Своєю чергою благодійний фонд «Повернись живим» планує оснастити такі групи телерадіокомунікаційними комплектами. 
Вони мають забезпечити стійкий і безперебійний зв’язок із командуванням, якісну взаємодію з іншими підрозділами сил оборони, отримання даних про повітряну обстановку та своєчасну видачу цілевказівок. 
Для автономності мобільні групи ППО також оснащують дронами, планшетами, приладами для відстежування польотів шахедів, генераторами та іншим. 
Для західного світу тактика Росії з «закидуванням» Україні баражуючими боєприпаси стала новою. 
Через зростання загрози цих дронів і досвід війни в Україні Пентагон вже випробовує нові способи протидії. 
Пентагон обрав п’ять компаній для демонстрації рішень, які здатні протистояти баражуючим боєприпасам. 
На демонстрації представили мобільний радіочастотно-інтегрований придушувач БПЛА MORFIUS виробництва Lockheed Martin. 
Багаторазовий антидрон MORFIUS у польоті має знешкоджувати безпілотники противника. 
Була представлена ракета LMM з лазерним наведенням від компанії Thales і APKWS від BAE Systems. 
Ракети LMM від Thales використовують Сили оборони України на зенітно-ракетних комплексах Stormer. 
Ракети APKWS також використовують Сили оборони: запускають їх із наземної пускової установки на шасі позашляховика HMMWV. 
APKWS можуть уражати повітряні цілі, що перетворює його на ЗРК ближнього радіуса дії при використанні у комплексі VAMPIRE. 
Також Армія США через українських військових тестує експериментальну зброю проти безпілотників. 
США відправляють боєприпаси для боротьби з безпілотниками у складі експериментальної платформи. 
У самій Росії для знищення безпілотник залучають ударні гелікоптери, які використовують не ракети, а 30-мм гармати. 
Варто зазначити, Росія продовжить нарощути поставки та виробництво баражуючих боєприпасів. Для протидії цьому Україні потрібно посилювати протиповітряну оборону засобами, які легко поповнювати та новими недорогими інноваційними рішеннями, над якими вже працюють. 
