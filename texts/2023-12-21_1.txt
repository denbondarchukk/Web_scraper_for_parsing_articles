Яким озброєнням Японія може допомогти Україні? 
На фоні збільшення військової допомоги Україні та посиленням її протиповітряної оборони, Сполучені Штати разом з Японією розробили нову схему передачі озброєння, більш відому як “Токоретон”, яка допоможе Україні отримати додаткові можливості у забезпечені протиповітряної оборони та потенційно розширити можливості за допомогою іншої зброї. 
Обговорення стосовно зміни правил експорту озброєння, яке виробляється в Японії по ліцензії інших країн, розпочались влітку 2022 року, і на сьогодні прогрес у парламентських обговореннях досяг позитивного результату. Таким чином, уряд Японії прийняв рішення експортувати до Сполучених Штатів зенітні ракети у варіанті PAC-2 та PAC-3, які використовуються зенітно-ракетними комплексами Patriot. Наразі ракети цього типу виробляються в Японії за ліцензією компанією Mitsubishi Heavy Industries. 
Експорт ракет цього типу пов’язаний з посиленням допомоги Україні та забезпеченням відповідних можливостей Збройних сил США. Ракети потенційно можуть бути передані до Збройних Сил України та використовуватись з наявних комплексів Patriot. 
Експортна угода зі Сполученими Штатами базується на так званих “трьох принципах” передачі оборонного обладнання. Крім того, для послаблення цих умов уряд розгляне нові поправки 22 грудня 2023 року, які забезпечать можливість експорту озброєння до третіх країн. 
Це перший випадок продажу готового озброєння з 2014 року, коли були створені нові умови експорту для послаблення обмежень. Раніше, за умовами “три принципи”, Японія експортувала радари протиповітряної оборони J/FPS-3ME до Філіппін, що демонструє серйозні зміни в політиці передачі оборонного обладнання. 
Сама процедура “три принципи” була розроблена урядом Японії у 2014 році й по сьогоднішній день використовується для можливості експорту військового обладнання та техніки. Назва “три принципи” відображає три можливі умови експорту: 
Наразі чинні закони суворо обмежують передачу ліцензійної продукції, яка виробляється в Японії до інших країн, у тому числі й до Сполучених Штатів. Однак не забороняється експорт окремих компонентів, які можуть використовуватися у військовій продукції. 
Як очікується, поправки, які уряд внесе 22 грудня 2023 року, дозволять країні виконати експортне замовлення до Сполучених Штатів. Передача перших ракет PAC-2 та PAC-3 за експортним замовленням має відбутись на початку 2024 року зі складу Повітряних сил самооборони Японії. 
Відповідно до перегляду інструкцій з експорту озброєння та ліцензій, уряд зазначив, що ракети зможуть експортуватись до третіх країн за умови, що ця країна не веде бойові дії. Таким чином, Сполучені Штати, отримавши японські ракети, зможуть передати їх до України або використовувати на своїх зенітно-ракетних комплексах Patriot, передаючи Збройним Силам України власні ракети. 
На сьогодні оборонно-промисловий комплекс Японії можна вважати одним з найрозвиненіших у світі. Країна виробляє великий асортимент протитанкових ракет, ракет повітря-повітря, протикорабельних та зенітних систем, а також військову техніку, бронетранспортери, самохідні артилерійські установки на базі гусеничних та колісних машин, надводні бойові кораблі, а також підводні човни та багато іншого. 
Серед озброєння, яке Японія наразі використовує та найближчим часом буде повністю виведене з експлуатації, є зенітно-ракетні комплекси I-Hawk, які замінюються більш досконалими системами Type 03 Kai. Також сухопутні сили самооборони розпочали процес виведення з озброєння 155-мм гаубиць FH-70 у кількості 360 одиниць. Відповідно до чинного законодавства, Японія зобов’язана утилізувати всі списані системи, проте перегляд відповідного закону про експорт може в майбутньому дозволити надати нове застосування списаним гаубицям та зенітно-ракетним комплексам, теоретично їх можливо продати Сполученим Штатам та передати Україні. 
Те ж саме стосується і основних бойових танків Type 74, які наразі знімаються з озброєння сухопутних сил самооборони та незабаром будуть утилізовані. Танки Type 74 оснащені 105-мм гарматою L7A1, яка може використовувати ті ж самі снаряди, що й танк Leopard 1, який Україна отримує від західних партнерів. 
Окремо слід відзначити, що Японія також є виробником артилерійських 155-мм боєприпасів L15A1 за британською ліцензією, і в перспективі може приєднатися до інших країн, які надають допомогу Україні. 
Передача Україні військової техніки з Японії допомогла б країні краще продемонструвати себе на світовому ринку озброєнь. В першу чергу, це пов’язано з тим, що з 2014 року Японія неодноразово брала участь у різних тендерах на постачання патрульних та транспортних літаків, а також у тендері на постачання підводних човнів до Австралії. Не дивлячись на технічну досконалість техніки, яку Японія представляла на тендерах, японські компанії не змогли укласти жодного контракту через маловідомість виробів та відсутність інших світових користувачів. 
Після поразки у Другій світовій війні, Японія обрала шлях пацифізму, який на законодавчому рівні заборонив створювати збройні сили та експортувати зброю та військове обладнання до інших країн. Прийняття парламентом 9-ї статті конституції Японії у 1946 році, яка більш відома як “стаття відмови від війни та збройних сил”, загалом, поставило хрест на повноцінних збройних силах, але паралельно з цим всередині країни йшло відновлення виробництва військової техніки, яку країна потребувала для оборони островів. 
З часом політика пацифізму сильно укоренилась у підсвідомості японського народу, який почав сприймати таку позицію правильною та вважати, що пацифізм дозволить запобігти війні та загалом участі Японії в ній. Але початок посилення Збройних сил Китаю у 1990-х роках та проведення агресивної політики до сусідніх країн продемонструвало населенню, що раніше подібна політика пацифізму вже не працює, і потребує створення потужних сил для утримання військового паритету у регіоні. 
Не дивлячись на те, що політику пацифізму в Японії все менше людей вважають потрібною, основна частина населення все ж виражає підтримку цій політиці, і прем’єр-міністри, які намагаються провести послаблення заборон на використання ударного озброєння та далекобійних ракет, швидко втрачають підтримку у населення та йдуть зі свого посту. Проведені опитування стосовно політики пацифізму демонструють, що більшість населення (56 відсотків опитаних) вважає її неприпустимою на фоні посилення домінації Китаю у регіоні та підтримує внесення деяких поправок у конституцію Японії. 
Загалом, чим більше Китай озброюється та веде загарбницьку політику, пов’язану зі створенням штучних островів у Індійському та Тихому океані, тим більше японці відхиляють пацифізм, який так сильно вкорінився у підсвідомості людей, які вважають його найкращим рішенням для запобігання війни. 
