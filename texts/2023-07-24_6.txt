Єдине шасі Сил оборони: КрАЗ, МАЗ чи Tatra?
Нещодавно “Мілітарний” повідомляв про оновлену САУ “Богдана” версії 3.0, яка змінила шасі МАЗ-6317 на шасі Tatra T815-7. 
В Україні вже давно точаться дебати про майбутнє єдине колісне шасі, яке можна було б використовувати для різних завдань. Здавалося б, єдиним логічним претендентом може бути вітчизняний КрАЗ, який до проблем з менеджментом компанії доволі активно продавав свою продукцію в основному на експорт. 
Але водночас у цього шасі є білоруський конкурент – МАЗ, який також активно закуповували Збройні Сили України. А може все-таки краще пересісти на чеську Tatra, яка зарекомендувала себе виключно з кращого боку? Про це ми й поговоримо. 
До початку антитерористичної операції на сході України Збройні Сили експлуатували велику кількісь різних вантажних шасі, що залишилися після розвалу СРСР. 
Серед них були Урал-4320, ЗІЛ-131, ГАЗ-66, КамАЗ-5320, КамАЗ-4310. Також закуповувалася деяка кількість КамАЗ-43114 вже російського виробництва. 
Використовувалися застарілі вітчизняні КрАЗ-257, КрАЗ-255Б, КрАЗ-250 та КрАЗ-260, що були виготовлені за радянських часів. 
До 2010-х років тема закупівлі нових вантажівок для потреб ЗСУ практично не піднімалася: у цьому не було потреби, тодішньому війську вистачало наявних вантажівок, яких після розпаду СРСР залишилося без перебільшення десятки тисяч не тільки у армії, а й у цивільному секторі. 
Визначити точну кількість вантажівок в українській армії після розвалу СРСР практично неможливо через відсутність у документах інформації про контроль озброєнь згадок про автотранспорт. 
Визначити точну кількість вантажного автотранспорту на озброєнні ЗСУ до початку АТО також практично неможливо через відсутність хоча би якихось документів у відкритому доступі. 
Уже в ті часи стало зрозуміло, що війську потрібне єдине колісне шасі, але серйозно це питання не піднімалося. Основним претендентом на заміну автопарку в ті часи звісно ж був Кременчуцький автомобільний завод. 
У 2006 році прийняли на озброєння КрАЗ-6322, цього ж року ЗСУ отримали перші 15 вантажівок. Загалом до кінця 2008 року військо отримало 103 автомашини КрАЗ: 87 одиниць КрАЗ-6322 і 16 самоскидів КрАЗ-6510. 
У тому ж 2008 році КрАЗ обрали єдиним вантажним автомобілем у ЗСУ і до кінця року компанія випустила з конвеєру 3634 вантажівок, ймовірно, деяка частина з них пішла до українського війська. 
КрАЗ постачав свою продукцію закордон, основними експлуатантами цивільних і військових версій вантажівок були країни Африки та Азії. Були навіть великі контракти на постачання 1400 вантажівок для ЗС Іраку, 250 для Грузії та інших країн, серед яких були Вірменія і навіть Куба. 
У червні 2012 року український виробник спільно з індійською компанією SHRI LAKSHMI DEFENCE SOLUTIONS показав бронемашину КрАЗ-01-1-11/SLDSL на шасі КрАЗ-5233ВЕ, яка так і не зацікавила потенційних покупців. 
У 2011 році питанням про єдине вантажне шасі зайнялись ще раз. Наказом міністра оборони України Михайла Єжеля № 523 від 23 серпня 2011 року на озброєння Збройних Сил України прийняли нові вантажні автомобілі підвищеної прохідності КрАЗ-5233ВЕ та КрАЗ-5233НЕ, що є модифікаціями КрАЗ-5233 “Спецназ”. 
Вони мали замінити Урал-4320, КамАЗ-4310 та їхні варіації для підвищення уніфікації військової автомобільної техніки. 
Про початок масових закупівель КрАЗ-5233ВЕ та КрАЗ-5233НЕ у той час інформації не було. 
2014 рік приніс для нашої держави багато неприємних сюрпризів. Анексія Криму і початок бойових дій на Донбасі змусили суттєво збільшити кількість особового складу Збройних Сил України. 
Всього за рік із довоєнних 166 тисяч військо збільшилося до 250 тисяч військовослужбовців. Стало зрозуміло, що наявних сил та засобів для протидії російській агресії не вистачає. 
За перші два роки АТО Збройні Сили України втратили велику кількість автомобільної вантажної техніки, з ростом потенціалу війська і суттєвим збільшенням особового складу гостро постало питання закупівлі нових вантажівок. 
Єдиним логічним рішенням в ті часи була закупівля вантажівок у КрАЗу, який тоді активно почав пропонувати свою нову продукцію військового призначення, серед яких були бронемашини за ліцензією від Streit Group Cougar. 
У вересні 2014 року КрАЗ презентував новий безкапотний вантажний автомобіль КрАЗ-В12.2МЕХ “Сержант” з колісною формулою 6х6, у тому ж році компанія запропонувала польову кухню КрАЗ-А061\Р2. 
Усього за 2014 рік компанія поставила ЗСУ близько 700 вантажівок зі збитком у 148 млн гривень. Надалі борги росли, а кількість випущених вантажівок зменшувалася. 
КрАЗ одинично випускав бронемашини “Шрек” та “Фіона” на своїх шасі КрАЗ-5233, які ні в Україні, ні в світі популярності не мали. 
У серпні 2019 року в рамках позову “Ощадбанку” щодо банкрутства КрАЗу суд запровадив процедуру розпорядження майном боржника і погодився реалізувати контрольний пакет акцій підприємства – йшлося про 56%. 
Восени 2019 року Державне бюро розслідувань України оголосило власника підприємства Костянтина Жеваго в розшук, йому закидають причетність до розтрати 2,5 мільярда гривень. 
У наступному 2020 році КрАЗ продав близько 29 вантажівок, а у 2021 році – всього три. 
Із цього часу діяльність підприємства фактично зупинилася, мілітарні кола як у суспільстві, так і у Міноборони почали обговорювати можливість і важливість закупівлі нового колісного шасі. 
У березні 2016 року компанія “Богдан” оголосила про плани локалізації продукції білоруського МАЗ. Компанія мала локалізувати складання шасі, зварювання, фарбування і установку вантажної платформи. 
У 2016 році на озброєнні ЗСУ та Національної гвардії України з’явилися вантажівки МАЗ-6317, МАЗ-5316 та МАЗ-4371N2. 
Шасі МАЗ-6317 та МАЗ-5316 йшли на озброєння з індексом Богдан-6317 і Богдан-5316. 
До кінця 2018 року компанія передала війську близько 200 вантажівок, оборонне замовлення на 2019 рік передбачало збільшення кількості закупівель. 
Відомо, що з липня по листопад 2019 року “Богдан” передав чотири партії вантажівок МАЗ-6317 по вісім одиниць в кожній, що дорівнює 32 автомобілям. 
У 2020 році НАБУ розкрило деталі закупівлі “Богданів”, виявилося, що держава переплачувала за вантажівки і зазнала збитків у 17,44 мільйонів гривень. 
Окрім “Богдана” білоруське шасі використовувала компанія “Українська бронетехніка”. Шасі МАЗ-5434 використовувалося у виробництві бронемашини “Варта”. 
Крім того САУ “Богдана” версії 2.0 використовує шасі МАЗ-6317 та бронекабіну компанії “Українська бронетехніка”. 
Уперше про чеське шасі всерйоз заговорили у 2020 році, коли КрАЗ починав зупинятися. А вже у листопаді 2020 року Шепетівський ремонтний завод представив РСЗВ “Буревій” на шасі Tatra Т815-7Т3RC1. 
У листопаді того ж року з’явилась інформація, що береговий протикорабельний комплекс “Нептун” пересяде на шасі Tatra, ця інформація підтвердилася тоді, коли суспільству продемонстрували радіолокаційну станцію “Мінерал-У” на шасі Tatra. 
Згодом назагал продемонстрували командний пункт, транспортно-заряджаючу машину та пускову установку на чеському шасі. 
Навіть почалася розробка документації про розміщення ОТРК “Сапсан” на шасі Tatra 8х8. 
З початком повномасштабного вторгнення у Силах оборони України з’явилися чехословацькі РСЗВ RM-70 на шасі Tatra T813 Kolos. 
До того ж Шепетівський ремонтний завод почав масовіше модернізувати РСЗВ “Ураган” до рівня “Буревій”, використовуючи шасі Т815-7Т3RC1 з оновленою броньованою кабіною. 
Це ж шасі з новою кабіною використали в оновленій САУ “Богдана” версії 3.0. 
Шасі Tatra зарекомендувало себе у всьому світі завдяки надійності та невибагливості. Величезна кількість різних бойових машин базується на чеському шасі. 
Серед них САУ Eva, Сeasar, Dana, Dita, Zuzana та багато інших бойових машин різного призначення. 
З початку повномасштабного вторгнення Сили оборони України отримали велику кількість різних вантажних автомобілів в якості допомоги від партнерів та союзників. 
Україна отримала від США близько 141 вантажівок M1083 та 11 M1070 виробництва компанії Oshkosh. Від Німеччини Сили оборони отримали вантажівки MAN GL у невідомих кількостях, близько 26 MAN HX та 60 Mercedes-Benz Zetros. 
Вантажіки німецького виробництва Mercedes-Benz Unimog у кількості 12 одиниць передала Естонія. 
До того ж, бійці Сил оборони, за даними OSINT-сервісу Oryx, захопили близько 147 російських Урал-4320, ще 61 одиниця була захоплена у варіанті паливозаправника. 
Крім того було захоплено 39 Урал-43206, 158 КамАЗ 6х6 та 29 КамАЗ 6х6 у варіації паливозаправника. 
На сьогодні основними претендентом на звання єдиного шасі в Силах оборони є Tatra. Велика кількість озброєння “пересідає” з шасі КрАЗ саме на чеське шасі. 
Така тенденція почалася ще у 2020 році, коли стало зрозуміло, що КрАЗ не зможе задовольнити потреби Збройних сил у зв’язку з фінансовими та управлінськими проблемами підприємства. 
Шасі чеської компанії зарекомендували себе під час експлуатації у різних кліматичних та рельєфних умовах по всьому світу. На ньому базуються самохідні артилерійські установки, реактивні системи залпового вогню, бронемашини, інженерна техніка та бронетранспортери. 
На Жаль, на сьогоднішній день говорити про вітчизняний КрАЗ як про потужного та відповідального виробника надійних вантажних платформ неможливо. Саме тому держава вимушена купувати перевірені часом і війною європейські рішення. 
