Хроніка боїв БТР-4МВ1 у ході звільнення Харківщини
Зроблений у єдиному екземплярі демонстраційний зразок найсучаснішого українського бронетранспортера БТР-4МВ1 бере участь у боях на Харківщині. 
БТР-4МВ1 створений фахівцями “Харківського конструкторського бюро ім. Морозова”, що входить до складу “Укроборонпрому”. 
Цей бронетранспортер – новий етап розвитку дослідної моделі БТР-4МВ, котрий, в свою чергу, став модернізацією серійного українського БТР-4Е, у якому було серйозно переглянуто підхід до бронювання машини на основі досвіду бойових дій на Сході України у 2014-2015 роках. У процесі дослідної роботи розробили новий броньований корпус транспортера. Так БТР-4МВ1 отримав кращий захист в якому було реалізовано метод модульного бронювання. 
Вперше БТР-4 у такій версії був представлений на виставці “Зброя та безпека-2017”. 
Візуальними особливостями “четвірки” у версії “МВ1” стала характерна монолітна бронеплита, встановлена під гострим кутом замість лобових вікон, як у стандартного бронетранспортера, та нова апарель в кормі, що замінила звичайні броньовані двері. 
Попри значно вищий рівень бронезахисту та ряд оновлень бронетранспортер мав дещо архаїчну конструкцію ходової частини, проблеми з прохідністю та недоліки у компонуванні. Через це Міноборони України не зацікавилось розробкою. 
Проте у лютому 2021 року в мережі з’явилося фото з харківського аеропорту. Там помітили, як пофарбовану в пустельний камуфляж машину завантажують на літак. ХБКМ перевозив свій дослідний БТР-4МВ1 в ОАЕ, де машина мала потрапити на стенд української делегації в Дубаї у рамках оборонної виставки IDEX-2021. 
 
Перше підтвердження того, що машина потрапила на поле бою, з’явилося у березні цього року. Тоді БТР помітили у боях на околицях Харкова. Техніку отримала 5 слобожанська бригада НГУ. 
 
А тижнем раніше у Харкові помітили дослідний зразок бойової машини піхоти «Кевлар-Е», котрий Харківський завод транспортного устаткування передав на потреби української армії. 
Згодом, у жовтні, БТР знову помітили Харківщині. Цього разу – із зеленим камуфляжем поверх заводського “пустельного” та українськими знаками розпізнавання. 
 
Наступного разу у публічний доступ фотографії “четвірки” потрапили під час так званої Балаклійсько-Куп’янської наступальної операції, під час котрої було прорвано оборону російських військ та звільнено приблизно 2500 квадратних кілометрів території України. 
Бронетранспортер помітили після боїв у щойно звільненому Ізюмі. 
Дещо пізніше машину зняли на відео в центрі Куп’янська під час входження українських військ у місто. Цей БТР можна пізнати за характерною апареллю та намальованому прапору зліва від неї. 
 
В жовтні телеграм-канал СИП “Тиск” оприлюднив фото БТР-4МВ1 разом з екіпажем та місцевим населенням в одному зі звільнених сіл на Харківщині. 
Так бойова машина харківського бюро у перших рядах пройшла хрещення вогнем та непростий бойовий шлях від оборони напівоточеного міста Харків на початку року і аж до звільнення усієї області від окупаційних сил. 
