Artillery System 90 (AS-90): Королівський 155-мм аргумент в Україні
Передача Сполученим Королівством Україні артилерійських систем AS-90 (британське позначення L131) дала ЗСУ не стільки кількісну перевагу, скільки якісну завдяки сучасній системі наведення та великій номенклатурі боєприпасів. 
Сама ж артилерійська установка розроблялася з використанням найкращих рішень 1980-х років та продемонструвала свої можливості у більшості військових конфліктів світу. 
Самохідний варіант 155-мм гармати Велика Британія розробила, щоб оновити свій парк самохідної артилерії, а також замінити у складі артилерійських підрозділів 155-мм причіпні гаубиці FH-70. Програма з розробки нової самохідної артилерійської установки стартувала у 1982 році. Тоді розпочали концептуально досліджувати сучасне артилерійське шасі з використанням напрацювань щодо артилерійської системи GBT 155. 
Також у цій програмі були представлені й інші компанії, які подали свої варіанти для участі у загальному тендері. Після швидких пошуків та випробувань обрали варіант від компанії Vickers Shipbuilding and Engineering. Остаточно обрали переможця та призначили індекс AS-90 (Artillery System for the 1990s) у березні 1985 року. Через рік, у червні 1986 року, під час оборонної виставки британської армії прототип артилерійської установки показали для ЗМІ та широкої публіки. 
Загалом, нова артилерійська установка AS-90 пройшла всебічні випробування для підтвердження як своїх характеристик, так і відповідного рівня надійності. Загалом, артилерійська система проїхала близько 3000 км без єдиної несправності, а також здійснила понад 1500 пострілів без усіляких затримок та проблем. 
Армійські випробування були завершені у червні 1987 року та охопили всі аспекти військового використання нової системи. Після завершення випробувань нова самохідна артилерійська установка отримала армійський індекс L131A1. Відтак розпочалися підготовчі роботи до серійного виробництва. 
Загалом, за планами Міністерства оборони Сполученого Королівства, планувалося виготовити 179 артилерійських систем, а також налагодити додаткове виробництво запчастин. Офіційно артилерійську систему взяли на озброєння британської армії у травні 1992 року. Перша виробнича партія для британської армії була відправлена наприкінці 1992 року. Перший стройовий підрозділ був укомплектований цими системами у 1993 році. 
Виробництво цих артилерійських систем відбувалося з 1992 до 1995 року. Виготовили заплановану кількість артилерійських систем — 179 одиниць. 
Після взяття на озброєння самохідної установки AS-90 провели додаткові випробування з демонстрацією надійності цієї системи. До нових випробувань, організованих британською армією, була залучена батарея з 8 артилерійських систем AS90. Фахівці британської армії зробили загальний марш на відстань 6000 км та здійснили понад 10112 пострілів зі 155-мм гармат. Після завершення випробувань артилерійська система отримала 80-відсотковий рівень відповідно до британської системи вимірювання надійності. 
Загалом, артилерійська система укомплектувала п’ять польових артилерійських полків та замінила 105-мм артилерійські системи «Abbot» та 155-мм американські системи M109, які перебували на службі у британській армії. Першим підрозділом, який отримав AS-90, став 1-й полк королівської кінної артилерії (1RHA) у жовтні 1993 року. Чотирма іншими стали 3-й полк королівської кінної артилерії (3RHA), 4 артилерійський полк (4RA), 40-й артилерійський полк (40RA) та 26-й артилерійський полк (26RA). 
Вперше AS-90 використовувалась під час другої війни в Іраці, де за словами генерала Робіна Брімса, установка продемонструвала феноменальну точність та надійність у важких кліматичних умовах. 
Самохідна артилерійська система AS-90 оснащена 155-мм гарматою L31A1 з довжиною ствола 39 калібрів виробництва компанії BAE Systems Global Combat Systems. Гармата має двокамерне дульне гальмо, ежектор та інтегрвоаний магазин на 12 праймерів. Артилерійська система здатна вистрілити чергу з трьох снарядів менш як за 10 секунд, а за інтенсивної стрільби має постійну скорострільність два постріли за хвилину або шість пострілів за три хвилини. 
Стандартними праймерами для стрільби є німецькі DM191А1 або американські М282. Загальний боєкомплект до гармати становить 48 снарядів та зарядів, які розміщені у башті. Гармата здатна вести вогонь усіма стандартними снарядами НАТО, включаючи американський М107, німецький DM121, а також британський L15A1/2. 
Заряджання гармати відбувається завдяки системі досилання, а установка додаткового лотка дозволяє здійснювати швидке заряджання після кожного пострілу. Додатково є можливість здійснювати заряджання гармати ручним способом у разі несправності. 
Через використання гармати з довжиною ствола 39 калібрів максимальна дальність стрільби стандартними уламково-фугасними снарядами не перевищує 25 км. При використанні активно-реактивних снарядів максимальна дальність становить від 30 км і більше, залежно від конкретного типу снаряда. 
Використання далекобійних коригованих снарядів артилерійською системою AS-90 стало можливим у 2009 році після інтеграції снаряда M982 Excalibur у систему озброєння. 
Артилерійська система оснащена американським двигуном Cummins VTA-903T-660 та німецькою трансмісією LSG 2000. 
Cummins VTA-903T-660 є восьмициліндровим дизельним двигуном з робочим об’ємом 14,8 літра та потужністю 660 кінських сил при 2800 обертів за хвилину. Двигуни цього типу також встановлюються на американські бойові машини піхоти M2/M3 Bradley, а також на реактивну систему залпового вогню M270. 
Трансмісія LSG 2000 виробництва німецької компанії Renk є повністю автоматичною та має чотири передачі вперед та дві назад. 
Додатково у передній частині артилерійської установки встановлена дизельна допоміжна силова установка, завдяки якій є можливість підтримувати роботу бортових систем та здійснювати поворот башти. 
AS-90 має систему кондиціонування, яка забезпечує очищення повітря у разі використання ворогом ядерної або хімічної зброї. 
Передача Україні артилерійських систем AS-90 була анонсована у квітні 2022 року, коли тодішній прем’єр-міністр Великої Британії Борис Джонсон заявив, що його країна поставить Україні більше артилерійського озброєння, оскільки війна з Росією переходить у нову фазу. 
Разом з артилерійськими системами він анонсував передачу 45 000 артилерійських боєприпасів. 
Загалом, Україна отримала 32 артилерійські установки, з яких 20 були відремонтовані у Сполученому Королівстві з повною працездатністю, а 12 були передані для використання у ролі донорів для зняття запчастин та встановлення на працездатні машини. 
Оскільки артилерійські системи AS-90 активно використовуються Збройними силами України, на сьогодні, виходячи з інформації, опублікованої на сайті Oryxspioenkop, чотири з цих систем були знищені, а три пошкоджені з можливістю подальшого відновлення. 
Порівняно з радянськими артилерійськими установками «Гвоздика» та «Акация», британська AS-90 має тотальну перевагу як у точності стрільби, так і в дальності. Завдяки використанню звичайних уламково-фугасних снарядів L15A1/2, які перевершують навіть американські снаряди М107 у дальності через кращу аеродинамічну форму, артилерійська система AS-90 отримує значну перевагу. 
Наразі відомо, що принаймні одним із підрозділів, який використовує артилерійські системи AS-90, стала 3 окрема штурмова бригада, оскільки до цього артилеристи з цієї бригади проходили навчання у Великій Британії на цих установках. Також ці системи були помічені у складі 116-ї ОШБр. 
