M113: “робоча конячка” НАТО у Силах оборони України
Після початку широкомасштабного російського вторгнення Україна отримала сотні гусеничних бронетранспортерів M113. 
Ця бронетехніка надходить із низки країн світу, які надають Україні військову допомогу. Також цю техніку ми купуємо самостійно. 
БТР M113 у різних модифікаціях перебувають на озброєнні різних підрозділів Сил оборони та залучаються безпосередньо до бойових дій. 
Стан переданих машин був різний, але екіпажі змогли самостійно відновити боєздатність машин, які цього потребували. 
За досвідом бойових дій під час Другої світової війни, американські військові почали пошук нової броньованої машини для перевезення та захисту особового складу на полі бою. Новий БТР повинен був мати кращі, ніж тодішні зразки, маневрені характеристики, швидше рухатися перетятою місцевістю, мати кращий бронезахист, але при цьому не бути заважким, щоб БТР можна було доставляти будь-куди навіть літаком. 
У результаті пошуку нових підходів та випробування різних прототипів у 1960 році на озброєння армії США був прийнятий гусеничний бронетранспортер M113 з можливістю самостійно долати водні перешкоди. Основним завданням бронетранспортера є перевезення військових у зоні ведення активних бойових дій. 
Він став наймасовішим БТРом в історії: за час серійного виробництва було випущено 80 000 машин. Тривалий час M113 залишався основним бронетранспортером американської армії. Також у значних кількостях машина постачалася до десятків країн, а також було налагоджено ліцензійне виробництво за кордоном у різних версіях. З 2022 року перебуває на озброєнні Сил оборони України. 
M113 має стандартне передньомоторне компонування із розміщенням моторного відділення у правій лобовій частині, трансмісійного відділення в лобовій частині, відділення управління в лобовій частині ліворуч, а об’єднаного бойового і десантного відділення — в кормовій частині машини. 
Броньовий корпус M113 являє собою коробчасту конструкцію зі зварених бронелистів з алюмінієвого сплаву, використання якого було новинкою на той час. Екіпаж БТР складається із двох осіб: механіка-водія та командира. Він здатний перевозити десантне відділення кількістю до 11 осіб, а також є основою для кількох десятків спеціалізованих машин. 
Попри алюмінієвий корпус лобова частина БТР в базовій конфігурації в межах кута безпечного маневрування забезпечує захист від 12,7-мм бронебійних куль із дистанції 200 метрів і круговий захист від куль калібру 7,62. Маса машини коливається від 11 до 14 тонн, залежно від модифікації та рівня бронювання. M113 оснащений дизельним шестициліндровим двигуном об’ємом 10,6 літрів, коробка передач має шість передач вперед та дві заднього ходу. Максимальна швидкість – 65 км/год. 
У початковій комплектації М113 був озброєний 12,7-міліметровим кулеметом та оснащений бензиновим двигуном, на зміну якому прийшов дизельний. За час серійного виробництва БТР був декілька разів модернізований та випускався у різних версіях. 
Після війни у Вʼєтнамі американці залишили там велику кількість М113, які експлуатуються досі, що свідчить про простоту обслуговування машини. Таліби в Афганістані також повертають до строю ці бронетранспортери. 
З початком російського широкомасштабного вторгнення країни Заходу почали збільшувати військову допомогу Україні. Зокрема за рахунок постачання різноманітної бронетехніки. 
Вже у квітні 2022 року у США повідомили, що готують для передачі Україні бронетранспортери М113. Американська техніка перед відправкою проходила перевірку та технічне обслуговування. 
Згодом Департамент оборони США опублікував фото, як техніку завантажують для перевезення. Серед бронетранспортерів М113 були машини й у санітарній версії. 
У квітні того ж року стало відомо, що уряд Данії також має намір передати Україні бронетранспортери M113. Варто зазначити, що ще у 2020 році Агентство матеріально-технічного постачання Міноборони Данії заявило про плани утилізації БТРів, які планували повністю вивести з бойового складу у 2023 році. 
Відомо, що парк данських M113 у різний час налічував до 700 машин. Частина з них пройшла кілька етапів модернізації у 90-х та 2010-х роках. Вони дістали позначення M113G3DK і M113G4DK. 
Бронетранспортери отримали більш потужний 10,6-літровий дизельний двигун із турбонадувом потужністю 300 к.с. Він відповідає вимогам EURO2 і може бути замінений в польових умовах протягом години. M113G3DK обладнали зовнішніми паливними баками та сучаснішими гусеницями, замінили й обігрівач. Після цього вага машини зросла до 15 тонн. Також БТР отримав і нову поліпшену систему керування та гальмування. Корпус 70 машин подовжили на 66 см і додали один додатковий коток. 
У липні в мережі з’явилося відео, як українські військові пересуваються на данському бронетранспортері M113G4DK. На нього встановили великокаліберний 12,7-мм кулемет Browning M2. 
На початку травня стало відомо, що у Нідерландах розглядають можливість збільшення постачань важкого озброєння Україні. 
Така заява була оприлюднена після розмови тодішнього прем’єр-міністра цієї країни Марка Рютте з президентом України Володимиром Зеленським. 
Згодом, того ж місяця з’явилося відео з українськими військовими, які їдуть на нідерландських бронетранспортерах YPR-765, що створені на базі M113. 
Також Генеральний штаб ЗСУ показав, як один із підрозділів Сухопутних військ відпрацьовує навички наступальних дій із залученням БТР YPR-765, переданих Нідерландами. 
YPR-765 (PRI) – це бронетранспортер, у базовій версії озброєний великокаліберним кулеметом калібру 12,7 мм. За потреби на БТР можна встановити автоматичний гранатомет МК19 калібру 40 мм. 
Машина створена на базі модифікованого варіанта гусеничного БТР М113А1. Екіпаж складається з трьох людей. Окрім них, машина вміщає 12 бійців десанту. 
У 2012 році Збройні сили Нідерландів зняли з озброєння YPR-765. На початок 2022 року на зберіганні могло перебувати до 500 таких бронемашин. Певна частина з них була передана українським Силам оборони як міжнародна військова допомога. 
Гусеничні бронетранспортери М113 Україні передавала і Литва. Серед них були як звичайні базові модифікації, так і самохідні 120-мм міномети на шасі цього БТРа під назвою Panzermörser, які раніше стояли на озброєнні німецької армії, та броньовані командно-штабні машини (КШМ) М577. 
Крім того, у Литві українських військових навчили обслуговувати БТР M113. 
Самохідний міномет Panzermörser як зброю використовує 120-мм міномет Tampella з дальністю стрільби 6,5 – 7,2 км. Боєзапас – 60 мін. Екіпаж та розрахунок міномета складається з 5 людей. 
Литва отримала 42 такі машини від Німеччини у 2005-2006 роках. У 2013 році міністерство оборони країни уклало контракт на суму 6,6 млн євро з ізраїльською компанією Elbit на модернізацію парку Panzermörser. 
Машини отримали нову цифрову систему керування вогнем. Також були оновлені прилади для спостереження та коригування вогню. Крім того, під час модернізації замінили стволи мінометів. Оновлені машини надійшли у литовське військо в 2015 році. 
Що стосується КШМ М577, то у 2016 році Литва закупила 168 таких машин з арсеналу армії Німеччини, витративши на це 1,6 мільйона євро. Командно-штабні машини надходили кількома партіями протягом наступних двох років. 
У межах оборонного пакета підтримки від Великої Британії українські Сили оборони отримали значну партію бронетранспортерів M113A1-B, які належали бельгійській компанії та були викуплені для України. 
Також бронетранспортери M113 у різних модифікаціях Україні передавали Іспанія, Португалія, Австралія та Бельгія. Крім того, у спільних програмах постачання цих БТР беруть участь Люксембург та Німеччина. 
Частина відправлених Іспанією стандартних армійських бронетранспортерів M113 були переобладнані у самохідні міномети. 
Австралійська версія M113 – це модернізація 2007 року, яка має позначення M113AS4. БТР має посилений керамічними плитами бронезахист, що дає можливість забезпечити захист від великокаліберних кулеметів калібру до 14,5 мм. Також дно машини захищає екіпаж від вибухів мін та саморобних вибухових пристроїв. Вага машини зросла до 18 тонн. 
Бронетранспортер отримав зміни і в озброєнні. M113AS4 має башту з 12,7-мм кулеметом Browning M2HB-QCB. 
На БТР встановлений двигун MTU 6V199TE потужністю 355 к.с. та нова трансмісія. Корпус машини став більшим на 660 мм порівняно з базовою версією. Тому у M113AS4 додали ще одну пару опорних котків. 
Для українських військових також модернізують БТР. Зокрема, щонайменше одна машина отримала турецький бойовий модуль Sarp Dual від ASELSAN. Озброєння застосовують для боротьби з безпілотниками. 
Бойовий модуль компанії ASELSAN має два кріплення для встановлення озброєння, яким може бути 7,62-мм кулемет, 12,7-мм великокаліберний кулемет або гранатомет Mk19. 
На озброєнні Сил оборони України M113 надходять не лише від окремих країн. Ці бронетранспортери закуповують і в межах ініціатив. 
Так у вересні 2023 року Міністерство енергетики спільно з 23 підприємствами паливно-енергетичного комплексу України придбали в одній із європейських країн бронетранспортери M113 для бригади “Сталевий кордон”. Машини були на зберіганні та перед відправкою в Україну пройшли модернізацію. 
Також від ініціативи United24 Національній гвардії України у грудні торік передали 27 гусеничних БТР M113. 
Передані союзниками гусеничні бронетранспортери М113 стали надійними помічниками українських військових. Ці захищені та маневрені машини щодня допомагають виконувати бойові завдання на передовій. 
Військовий відзначає, що цей бронетранспортер простий у керуванні та не потребує тривалого навчання. Завдяки невеликим розмірам М113 легко маневрує перетятою місцевістю. Навіть при високій маневреності та крутих поворотах гусениця не злітає. Хоча таке, за їхніми словами, часто трапляється з БМП радянських часів. 
Бронетранспортер успішно доставляє десант до необхідного місця, а також може евакуювати поранених із поля бою і відзначається високою прохідністю. 
А для вогневого ураження супротивника переважно використовують американський 12,7-мм великокаліберний кулемет Browning. Можливе застосування й іншого озброєння: автоматичного гранатомета або кулеметів інших моделей та калібру. 
Щодо ремонтопридатності, то командир взводу ремонту бронетехніки головний сержант Михайло, який відновлює військову техніку у польовому пункті технічного обслуговування, розповів АрміяInform про роботу та обслуговування М113. 
Зі слів армійського техніка, ремонтувати М113 доводиться рідше та простіше, ніж радянські БМП чи БТР. 
Головними конструктивними перевагами М113, як зазначив механік, є доступність до вузлів та агрегатів машини. 
Михайло додає, що в машинах йому також подобається акуратність складання: ніде не підтікають рідини, в десантному відділенні на підлозі не утворюється калюжа з мастила та палива, як це буває в радянській бронетехніці. 
Підсумовуючи, варто зазначити, що українські військові застосовують БТР M113 під час штурмів позицій російських окупантів, евакуації поранених та перевезення вантажів для забезпечення підрозділів на передовій. Ці бронетранспортери стали гарним доповненням до вже наявних радянських зразків бронетехніки в Силах оборони України. 
