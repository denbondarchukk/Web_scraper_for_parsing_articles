Балістична загроза: використання ЗРК С-300/400 для ударів по наземних цілях
Російська окупаційна армія почала застосовувати зенітні керовані ракети комплексів ППО С-300 та С-400 для ударів по Україні ще влітку 2022 року. 
Під такі обстріли загарбників потрапляють населені пункти здебільшого у прифронтових регіонах. Також є випадки застосування цих ракет по Києву. 
Під постійними ударами зенітних ракет перебуває і Харків. Його обстрілюють з російського Бєлгорода. 
При розробці ще в часи СРСР у зенітний ракетний комплекс С-300 була закладена можливість уражати наземні нерухомі цілі з відомими координатами. Його наступник – російський ЗРК С-400 “Триумф” теж успадкував таку можливість. 
С-300 і С-400 для обстрілів українських міст використовують ракети типу 5В55 або 48Н6 різних модифікацій. Ударів завдають, як з тимчасово окупованої території, так із території РФ. 
Ракети мають напівактивну головку самонаведення. Бойова частина ракет начинена готовими уражаючими елементами, у вигляді металевих кубиків. Вони можуть бути ефективними проти нерухомих наземних цілей, наприклад, незахищених складів, особового складу і автотехніки на відкритій місцевості та об’єктів інфраструктури. 
Зенітні ракети 5В55К з дальністю пуску по повітряних цілях до 47 км і 5В55Р з дальністю до 75 км, мають бойову частину вагою 130 кг і безконтактний радіолокаційний підривник. Таких ракет за часів СРСР було виготовлено тисячі. Частину ракет, термін зберігання, яких завершився, Росія утилізувала доволі давно. Але обстріли України ракетами цього типу, свідчить про наявність певної кількості таких ракет на складах. З одного боку Росія застосовуючи ці ракети завдає Україні втрат у людях та інфраструктурі, а з іншого – економить кошти на утилізацію застарілих ракет. 
Частина російських ракет були несправними і вони падали на землю без детонації бойової частини. 
Точна дальність при запуску по балістичній траєкторії для ураження наземних цілей невідома. За різними оцінками, вона може складати до 100–120 км. Перші відомості про використання росіянами зенітних керованих ракет типу 5В55 по наземних цілях, з’явилися влітку 2022 року. 
Також російські комплекси ППО С-300 і С-400 застосовують більш далекобійні ракети 48Н6 у декількох модифікаціях. Цю зенітну ракету було прийнято на озброєння ще в 1990 році інші модифікації розробили вже в РФ. Ракети в залежності від версії мають різну вагу бойової частини та дальністю. Командування Повітряних сил ЗСУ 18 липня опублікувало 2022 року фото залишків ракети 48Д6, яку росіяни випустили по Україні. 
Ракета 48Н6 та її версії мають напівактивну головку самонаведення та дальність знищення повітряних цілей: 150 км для 48Н6, 200 км для 48Н6М та 250 км для 48Н6ДМ, яка є основною для С-400. Вага бойової частини становить 145, 150 та 180 кг відповідно. 
У такому випадку для стрільби використовують радіокомандне наведення. У ЗРК вводяться координати наземної цілі та висота підриву ракети. Підрив бойової частини теж відбувається за командою з радіолокатора підсвічування. Тому дальність стрільби у комплексу С-300 обмежується приблизно дальністю 30-40 км. 
Відстань можна розрахувати за формулою дальності прямої радіовидимості, що залежить від висоти підйому антени радіолокатора та висоти підриву бойової частини зенітної керованої ракети. Через це РЛС має розташовуватись на відстані 25–30 км від наземної цілі, яку обстрілює ЗРК. А це вже небезпечно, бо дороговартісне обладнання знаходяться в межах досяжності артилерії та інших засобів ураження противника. Тому такий режим стрільби можна використовувати лише у крайніх випадках. 
Однак РФ запускає зенітні ракети на значно більші дальності. Доприкладу у січні 2023 року, удар по Києву з С-400 ракетами 48Н6ДМ був завданий з відстані понад 200 км, ймовірно, з території Брянської області країни-агресора. 
У випадку стрільби на більші дальності за межі радіогоризонту ракета на певній висоті втрачає сигнал РЛС і фактично падає у район приблизного розташування обраної для ураження наземної цілі. Ось чому в більшості випадків застосування 5В55 або 48Н6 на великі дальності призводить до того, що зенітні ракети не влучають у конкретний об’єкт. Фактично росіяни використовують ракети з С-300 і С-400, як зброю терору проти мирного населення українських міст. 
Зенітна керована ракета є доволі складною ціллю, для знищення засобами ППО. Це зумовлено високою швидкістю її польоту та малою радіолокаційною помітністю. Доприкладу швидкість польоту зенітної ракети 48Н6 після старту становить до 2100 м/с. 
Тому застарілі ЗРК ще радянського виробництва, які наразі перебувають на озброєнні ЗСУ, не можуть боротися з такими цілями. 
Однак, Україна отримала в рамках міжнародної військової допомоги комплекси ППО/ПРО MIM-104 Patriot. Комплекси, їх складові та ракети до них, передали США, Німеччина та Нідерланди. 
Росія о 3.00 ночі 13 грудня атакувала Київ 10 ракетами комплексу ППО С-400 (С-300), ймовірно, 48Н6 та балістичними ракетами “Искандер”, повідомив Генштаб ЗСУ. За даними Командування Повітряних сил, всі ракети були збиті. Це свідчить, що західні комплекси підтвердили можливість збивати російські зенітні ракети, якими Росія обстрілює Україну. 
Щоправда наданих Україні сучасних західних ЗРК не вистачає для прикриття всієї території країни від терористичних ракетних ударів загарбників. 
Також Україна від Франції та Італії отримала комплекс ППО/ПРО SAMP/T, який має можливість збивати повітряні цілі, що з великою швидкістю летять по балістичний траєкторії. Однак, офіційно про застосування цього ЗРК в Україні станом на грудень не повідомлялося. 
У РФ заявили, що ведуть роботи зі створення оперативно-тактичної ракети, яку можна застосовувати із пускових установок зенітної ракетної системи С-400. Однак, невідомо чи росіяни створюють нову ракету, чи йдеться про модернізацію вже наявних типів зенітних ракет спеціально для ударів по землі. 
Про це свідчить аналіз кадрів, які продемонстрував заступник голови російського радбезу Дмітрій Мєдвєдєв. Який 29 вересня відвідав полігон “Капустин Яр”, де випробовують ракетне озброєння. Було заявлено, що там йому продемонстрували нову російську ракету “поверхня-поверхня”. Самих пусків не показали, натомість в кадр потрапили дві пускові установки, ймовірно, 5П85ТЕ2 від ЗРК С-400. 
Мєдвєдєву продемонстрували слайди з технічними характеристиками нової зброї. Один із графіків, ймовірно, демонструє можливість ракети летіли по балістичній траєкторії. 
Нова ракета з радіокомандним наведення нібито матиме більшу дальність, точність та потужнішу бойову частину, ймовірно, осколково-фугасну. Також перед російськими розробниками поставили задачу забезпечити нову ракету можливістю проривати сучасну західну систему протиракетної оборони (ПРО). 
Такі роботи створюють для України додаткову небезпеку. У результаті успішної реалізації проєкту РФ може отримати додаткову кількість балістичних ракет для ударів по містах та інфраструктурі нашої країни. А перехоплювати такі ракети зможуть лише комплекси Patriot та SAMP/T, кількість яких дуже обмежена. 
