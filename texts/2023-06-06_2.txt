Підрив Каховської ГЕС: воєнний злочин замість військової стратегії
У ніч на 6 червня о 02:50 дамба Каховської гідроелектростанції була знищена російськими окупантами. 
Внаслідок масштабних руйнувань відбувся викид великої маси води з Каховського водосховища, рівень води в ньому стрімко знижується. 
Наразі представники російської влади офіційно не беруть на себе відповідальність за підрив дамби. 
Низка спонсорованих РФ пропагандистських медіа активно відпрацьовують інформаційну повістку про нібито удари української артилерії та реактивних систем залпового вогню “Вільха” по дамбі. Нібито саме внаслідок цих ударів споруду і було знищено. Проте поблизу з дамбою та на її залишках не видно кратерів від влучань боєприпасів, уламків та інших відповідних слідів. Немає і відеопідтверджень подібних обстрілів, тому факти очевидно суперечать заявам росіян. 
Загалом викликає сумніви можливість знищення настільки колосальної споруди зовнішніми чинниками і тим паче – тими видами озброєнь, що стоять на озброєнні України та її союзників. 
Реалістична версія знищення дамби – контрольований підрив греблі зсередини завчасно підотовленими зарядами вибухівки в критичних точках споруди, котрі виконували функцію опори та забезпечували усю міцність конструкції. 
Російські окупанти, що несли варту поблизу дамби, опублікували відео на якому зафіксовані масштаби руйнувань ГЕС. На станції повністю зруйновано машинний цех: його частина пішла під воду. Велика ділянка залізобетонної стіни дамби знесена вибухом і течією. 
Пресслужба “Укргідроенерго” повідомила, що внаслідок підриву машинної зали Каховську ГЕС повністю зруйновано. Станція відновленню не підлягає. 
На основі порівняльних знімків зруйнованої дамби та супутникових фото можна приблизно виміряти довжину зруйнованої ділянки. 
Завдяки підрахунку відстані між вцілілими опорами проїзної частини над дамбою та будівлі машинного цеху можна приблизно оцінити, що прорив дамби завширшки склав 300-350 метрів. Невідомою залишається висота руйнувань дамби. 
За інформацією Офісу президента, станом на 11:30 в зоні підтоплення перебувають близько 80 населених пунктів вниз за течією від ГЕС. 
Голова Херсонської обласної військової адміністрації повідомив, що повністю або частково затоплені населені пункти Тягинка, Львове, Одрадокам’янка Бериславського району та Іванівка, Микільське Токарівка, Понятівка, Білозерка, Херсон – мікрорайон Острів. 
За попередніми оцінками, на правому березі Дніпра близько 16 тисяч людей знаходяться у критичній зоні. Проводиться масова евакуація. 
Наразі достовірно невідома ситуація на підконтрольному окупантам лівобережжі Херсонщини. Проте, враховуючи масшабні ушкодження дамби, стає зрозуміло, що потік води затопить обширні площі в низинах. 
На фото мапи висот можна побачити, що увесь лівий берег знаходиться значно нижче за правий, тому потік води в першу чергу, найімовірніше, буде затоплювати населені пункти на підконтрольній ворогу території. 
Виділені червоним кольором зони правобережжя в середньому сягають висоти 50 метрів над рівнем моря, а позначені зеленим кольором висоти лівобережжя ледве сягають 12-15 метрів. 
Для розуміння, французька служба світового моніторингу водних ресурсів Hydroweb зафіксувала рівень води в Каховському водосховищі на висоті 17,3 метрів над рівнем моря станом на 4 червня. 
З моменту звільнення окупованого Херсону та правобережжя Херсонщини постало питання відвоювання українською армією і лівобережної частини області. Росіяни опинились перед ризиком відвоювання територій зі сторони лівобережної частини України, а також можливих десантних операцій ЗСУ. 
Останнє було обгрунтовано для росіян постійними сутичками на Дніпрі з українськими військовими, боями за острови близ Херсону, а також активним вибиванням російських систем ППО та артилерії, що можна було трактувати як спробу підготовки плацдарму. З квітня російськими військовими відзначалась активна робота українських диверсійно-розвідувальних груп на лівому березі, котра місцями переростала взагалі у тимчасове захоплення смуги узбережжя. 
В розрізі зазначених вище обставин можливим приводом для підриву ГЕС може бути спроба росіян унеможливити потенційні операції з форсування Дніпра українськими військовими в районі Херсона. 
Розлив великих об’ємів води неодмінно призведе до розширення річки та сильного замулення берегів Дніпра. Це на певний проміжок часу сильно ускладнить або ж і зовсім унеможливить проведення десантних операцій українською армією від Нової Каховки і аж до Дніпровської затоки. 
Проте за кілька тижнів рівень води знизиться і тоді повністю затоплені площі лівобережжя перетворяться на низку архіпелагів, розмежованих чисельними невеликими річками. Останні, теоретично, долати буде простіше, ніж суцільний водний простір довжиною у декілька кілометрів. 
Проте через підрив дамби зазнали шкоди і сили окупантів. 
Після втечі з правобережжя Херсонщини російські війська активно зайнялись спорудженням фортифікацій на лівому березі, зводячи їх від Чорного моря до Нової Каховки. Внаслідок прориву всі ці позиції затоплені, а фортифікаційні споруди та мінні загородження – зруйновані. 
Окупанти публікують відео, як стрімкі потоки Дніпра вимивають протитанкові міни, котрі детонують ударяючись об каміння. 
Також низка російських медіа, які пов’язані з військовими окупаційних сил, повідомляли в соціальних мережах, що деякі підрозділи ЗС РФ заблоковані потоком води на островах поблизу Херсону, а їхні позиції – затоплені. 
У жовтні 2022 року Головне управління розвідки повідомило, що росіяни з квітня проводять мінування Каховської гідроелектростанції. 
“Підрив дамби сплановано завчасно – основні роботи із замінування проведено ще в квітні. Протягом поточного тижня було додатково проведено мінування шлюзів та опор каховської ГЕС. На дамбі встановлено 2 військові тентовані «Камази» без водіїв. Обидві машини повністю завантажено ящиками з вибухівкою“, – повідомляє пресслужба ГУР. 
Сьогодні, 6 червня, представник ГУР Андрій Юсов заявив, що розвідувальне відомство має докази переміщення росіянами вибухових речовин і техніки для здійснення дистанційного підриву дамби Каховської ГЕС. 
“Будуть точні дані оцінки щодо потужності вибухів, скільки вибухівки для цього потрібно – все це буде підраховано. Але факти переміщення рашистами вибухових речовин і техніки для здійснення контрольованого дистанційного вибуху, безумовно, такі факти і докази є. Україна їх неодноразово оприлюднювала“, – сказав він під час ефіру на телеканалі “Ми – Україна”. 
Також менш ніж за тиждень до підриву дамби уряд РФ затвердив постанову про запровадження мараторію на “розслідування аварій на небезпечних виробничих об’єктах та гідротехнічних спорудах внаслідок військових дій”. Закон вступив в дію з моменту підписання 31 травня і діятиме до 2028 року. 
