Контури авіаційної коаліції
Тема переозброєння українських Повітряних сил на винищувачі F-16 не нова. 
Ще у 2020 році командування Повітряних сил (ПС ЗСУ) опублікувало візію щодо раціональних шляхів розвитку цього виду військ. 
Серед основних визначених напрямків – заміна застарілих радянських зразків озброєння, включно з авіацією. 
Для заміни старих бортів розглядали багатоцільові літаки JAS-39E/F Gripen, F-16 Block 70/72, F-15EX або інші. 
Вже наступного року до України на виставку «Зброя та безпека 2021» приїхала компанія Lockheed Martin, яка презентувала літак F-16. 
У січні 2021 року українські Повітряні сили чекали рішення держави на закупівлю нових винищувачів. 
Зараз Повітряні сили ЗСУ експлуатують одразу чотири типи бойових літаків: 
Така широка номенклатура бойових літаків ускладнює їхнє утримання і робить його дорожчим через унікальність запасних частин для кожного з типів. 
Повномасштабне вторгнення Росії в Україну змусило державу прискоритися із планами отримання нових винищувачів. 
«Сьогодні я можу сказати: я маю потребу. Потребу в захисті нашого неба. Потребу у вашому рішенні, у вашій допомозі», – звернувся президент України Володимир Зеленський до конгресменів США у березні 2022 року. 
Україна почала подавати запити до різних країн щодо можливості передачі винищувачів. 
У рамках міжнародної технічної допомоги Польща та Словаччина передали Україні винищувачі радянського зразка МиГ-29. 
Щодо F-16, то першими відгукнулися Нідерланди у січні 2023 року, які заявили, що готові розглянути можливість передачі Україні цих винищувачів. 
Також у цьому році конгресмени США від обох партій почали закликати президента Джо Байдена дати Україні винищувачі F-16. 
Українська сторона заявила, що сподівається отримати від союзників 40-50 винищувачів F-16. 
Київ заявляє західним лідерам, що потреба в сучасних літаках стала гострішою після того, як у березні 2023 року російські літаки почали широко використовувати керовані бомби, які досягають цілей на більших відстанях. 
Прорив у цьому питанні стався 16 травня. Велика Британія та Нідерланди домовились сприяти створенню міжнародної коаліції з посилення протиповітряної оборони України, включно з наданням F-16. 
Через декілька днів Сполучені Штати підтвердили, що підтримують спільні зусилля разом з іншими країнами щодо навчання українських льотчиків на винищувачах F-16. 
Винищувачі F-16, які Україна отримає від союзників, надаватимуться за умови, що їх не будуть застосовувати для ударів по території Росії. 
До «коаліції винищувачів» майже одразу почали долучатися різні країни, які обіцяють взяти на себе різні зобов’язання: від передачі літаків до підготовки технічного персоналу. 
На початку червня до коаліції увійшли уже десять країн: 
Також Канада та Люксембург можуть долучитися до підготовки українських військових. 
Перед збройними силами Швеції поставили завдання ознайомчого навчання українських льотчиків на винищувачах Jas 39 Gripen та пов’язаного з ними авіаційного персоналу. 
Передісторія полягає в тому, що Збройні Сили України самі висловили прохання про можливість оперативної оцінки JAS 39 й Швеція погодила це прохання. 
Відправка українських льотчиків закордон для перенавчання з радянських літаків на американські F-16 відбуватиметься у декілька етапів. 
Пріоритет надають молодим льотчикам і тим, хто добре володіє англійською мовою. 
У першу хвилю підготовки Україна відправить 24 льотчиків, які мають почати вивчати винищувачі вже влітку. 
Очікується, що навчання повністю проходитимуть у Європі, але буде задіяний і американський персонал. 
Розроблений спільно з Нідерландами план передбачає навчання українців на F-16 на данській базі Скрюдструп, що у Південній Ютландії – там розташовані данські винищувачі цього типу. 
Також «коаліція винищувачів» створить для українських льотчиків навчальний центр F-16 в одній зі східних держав-членів НАТО. 
На початку червня Володимир Зеленський заявив, що певна кількість країн підтвердили: вони нададуть Україні свої винищувачі F-16. Назви країн тримають у таємниці. 
Дуже ймовірно, що Нідерланди стануть першою країною, яка передасть Україні винищувачі F-16. 
Бо раніше Нідерланди вирішили придбати винищувачі F-35 для заміни своїх F-16. 
Нідерланди упродовж 1979-1992 років отримали 213 F-16 (177 F-16А і 36 F-16В). Літаки замовляли двома партіями – 102 і 111 машин, причому 52 екземпляри з останньої належали до стандарту Block 15OCU. Також 108 винищувачів пройшли модернізацію до рівня F-16AM/BM. 
Загалом повітряні сили країни мали на 2021 рік 61 борт F-16AM/BM, які мали бути розпродані. 
У червні стало відомо, що приватна компанія Draken International відмовилася від 6 з 12 винищувачів F-16 Нідерландів. Угода включала продаж американській компанії 12 F-16 Нідерландів, а також опціон на ще 28 винищувачів, який не був реалізований. 
Таким чином Нідерланди потенційно матимуть для України щонайменше 34 F-16, які хотіли продати приватній компанії. 
Норвегія була потенційною країною, яка могла продати свої F-16 до повномасштабного вторгнення, проте її винищувачі відправились до приватної компанії Draken International та повітряних сил Румунії. 
Польща має на озброєнні 48 літаків F-16 (з них 36 одиниць у версії F-16C Block 52+, а також 12 одиниць F-16D Block 52+), проте у міноборони країни поки заявляють, що не здатні передати їх Україні. 
Влада Португалії не розглядає можливості передачі Україні американських винищувачів F-16. 
Тим часом Данія ще не визначилася, чи передаватиме свої винищувачі F-16 Силам оборони України. 
Данія отримала загалом 77 F-16: 58 машин бельгійського виробництва (46 F-16А і 12 F-16В) у 1980-1983 роках, 12 літаків (вісім одномісних і чотири двомісних) поставлених у 1987-1991 роках, а також сім колишніх американських винищувачів (шість F-16А та один F-16В) поставлених у 1994 і 1997 роках. 
На початку 2023 року в строю лишалось 44 літаки F-16AM/BM (34 одно- і 10 двомісних), але активні з них лише 30. Їх передбачається замінити літаками F-35A. Тож Данія потенційна країна, яка здатна надати Україні F-16. 
Також не виключно, що з часом Сполучені Штати почнуть погоджувати потенційний продаж Україні цих винищувачів. 
