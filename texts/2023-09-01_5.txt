Гелікоптери у протиповітряній обороні
Росіяни почали використовувати свої ударні гелікоптери Ми-28Н проти авіаційних цілей – безпілотників, які атакують об’єкти у Росії. 
Застосування гелікоптерів у протиповітряній обороні доволі незвичне явище. 
Через те, що гелікоптери та літаки зазвичай виконують різні бойові завдання, їх зіткнень у світі відбувалося не так і багато. 
У 1968 році американцям довелося застосувати гелікоптери проти радянських літаків АН-2, які застосовувалися у В’єтнамі. 
12 січня чотири модифікованих під скидання бомб АН-2 атакували американську базу site 85, розташовану на горі Phou Pha Thi (Лаос). 
Одним із завдань site 85 було наведення американських бомбардувальників F-105 на цілі у Північному В’єтнамі. 
Компанія Air America, яка належить ЦРУ, забезпечувала критично важливу повітряну підтримку на цій базі. 
Під час атаки в повітрі знаходився гелікоптер UH-1D Air America, який почав переслідувати літаки нападників, які поверталися на свою територію. 
З UH-1D механік на борту застосовував свій автомат АК-47, з якого знешкодив АН-2, а другий АН-2 знешкодили з землі. 
«Збити ворожий літак із гелікоптера – виняткова повітряна перемога за всю історію війни у ​​В’єтнамі», – зазначили у ЦРУ. 
У майбутні роки протистояння «гелікоптерів проти літаків» стало схоже на змагання у швидкості між поїздом і автомобілем. 
На перший погляд, у повітрі очевидна перевага виявляється у літака. Він швидше, здатний набирати велику висоту, має найкраще озброєння. 
Ударні гелікоптери не дарма називають «літаючими танками». Їх основне завдання — боротьба з наземними рухомими та стаціонарними об’єктами та бронетехнікою противника. 
У 1985 році в Анголі були випадки, коли бойові літаки Impala Повітряних сил ПАР потрапляли під вогонь гелікоптерів Ми-25, проте без критичних пошкоджень та у всіх випадках кінцевим переможцем виходили літаки Impala. 
Гелікоптери Ми-25, які належали «Національному союзу за повну незалежність Анголи», збивали за допомогою 20-мм гармати. 
Існує багато історій про те, як радянські гелікоптери Ми-24 збивали винищувачі противника у різних війнах, проте ці історії не мають підтверджень. 
У цих історіях заявляється, що Ми-24 збивали літаки за допомогою керованих ракет Р-60 «повітря — повітря», некерованими С-5 та протитанковими ракетами. 
У Радянському союзі відпрацьовували застосування Ми-24 з ракетами Р-60 для протиповітряної оборони проти малорозмірних повітряних цілей, які летять з малою швидкістю на невеликій висоті. 
У 1978/79 році сухопутні війська та Повітряні сили США провели спільний експеримент під назвою «Спільний протидіючий ударний гелікпотер» (J-CATCH). 
Випробування J-CATCH зосередилися на різних повітряних боях між винищувачами та ударними гелікоптерами. 
На подив багатьох учасників програми, гелікоптери виявилися надзвичайно небезпечними для винищувачів при правильному використанні. 
«За іронією долі, армійська авіація домінувала в повітрі», – пояснив командир екіпажу AH-64E Apache. 
Льотчиків винищувачів активно «збивали» ракетами «повітря-повітря». Гелікоптери збили приблизно п’ять літаків на кожен збитий гелікоптер. 
Апачі ховалися від радарів літаків на рівні верхівок дерев та використовувати складну систему Longbow для одночасного відстеження цілей. 
У більшості випадків льотчики-винищувачі поняття не мали, що їх вже атакували гелікоптери, поки не повернулися на базу для звіту. 
Гелікоптер на малій висоті дуже важко виявити практично будь-якими способами, і тому його важко уразити. 
Тим часом гелікоптер може бути оснащений ракетами «повітря-повітря», які легко уражають винищувачі, які маневрують на малих висотах у спробах уразити гелікоптер. 
«В результаті ударний гелікоптер стає швидкомобільним зенітно-ракетним комплексом, дуже небезпечною ціллю», – пояснив Нік Лаппос, почесний технічний співробітник Sikorsky і колишній армійський генерал США. 
Слід сказати, що винищувач уразливий лише в тому випадку, якщо він знизиться, щоб уразити гелікоптер. Якщо винищувач залишається високо і виконує своє звичайне завдання, він практично невразливий для озброєння гелікоптера. 
«Можу вас запевнити, що якщо вашою ціллю стане Apache, Ка-50 або Super Cobra з ракетами “повітря-повітря”, ви будете здивовані», – зазначав Нік Лаппос. 
До цього дня основний урок полягає в тому, що винищувачі повинні триматися подалі від гелікоптерів і атакувати тільки з великих висот або на великих дистанціях. 
В російсько-українській війні гелікоптери можуть розглядатися у якості засоби протиповітряної оборони проти безпілотників противника. 
Повітряні сили Росії вже почали використовувати свої ударні гелікоптери Ми-28Н проти безпілотників. У серпні цього року зафіксовано декілька випадків. 
30 серпня в Орловській області виявили невідомий безпілотник, на перехоплення підняли Ми-28Н. 
«Виявили ціль за допомогою радару, навелися – тепловізором. Далі вогонь з 30-міліметрової гармати», – розповіли у ЗМІ Росії. 
1 вересня стало відомо, що у Чорному морі за українськими безпілотниками також поллють російські гелікоптери Ми-28Н, проте у цьому випадку росіяни не влучили у БПЛА. 
«На відео український БПЛА, який летить в районі мису Тарханкут, переслідують одразу два бойових гелікоптери та один літак. Попри безперервний вогонь наш безпілотник вийшов неушкодженим», – розповіли у Головному управлінні розвідки Міністерства оборони України. 
Проти безпілотників ударний гелікоптер Ми-28H застосовує свою 30-мм гармату 2A42. 
Швидкострільність 2A42 досягає майже 550 пострілів за хвилину. 
Стрільба можлива одиночним та автоматичним вогнем, великим та малим темпом. 
Українські Сили оборони активно застосовують гелікоптери Ми-8 та гелікоптери Ми-24, які обладнані чотириствольним 12,7-мм кулеметом. 
Ми-24В для стрільби з кулемета в нерухомому положенні мають досконаліший оптичний приціл АСП-17В. 
Україна зараз страждає від нападу російських баражуючих боєприпасів Shahed та на фронті від розвідувальних «Орланів». 
Ще у 2018 році українському гелікоптеру Ми-24 вдалося збити російський розвідувальний безпілотник «Орлан-10» 
«Екіпаж гелікоптера Ми-24 на практиці перевірив здобуті навички боротьби з безпілотними літальними апаратами. Російський безпілотний літальний апарат “Орлан-10″ маневрував по висоті та по напрямках, але пілоти ОС не залишили йому шансів. Коротка черга з озброєння ударного гелікоптера – ворожий безпілотник падає», – розповідали військові про цей повітряній бій. 
Як показала історія та випробування, Ми-24 здатні також оснащуватись ракетами «повітря — повітря» та протистояти повітряним цілям. 
У 2008 році під час навчань в Угорщині, деяким угорським Ми-24 вдалося «уразити» навіть американські винищувачі F-15. 
На навчаннях F-15 досить успішно виявляли та атакували гелікоптери, але незабаром Ми-24 навчився ховатися на малих висотах серед пагорбів, де F-15 просто не могли їх знайти. 
Кілька разів лейтенанту Єві «Vivi» Хорват, жінці-льотчиці одного з Ми-24В, вдавалося надійно утримувати приціл на F-15, тоді як льотчик винищувача (як пізніше це було підтверджено на брифінгу), зовсім не усвідомлював, що на нього націлився гелікоптер. 
Оскільки навчання проводилися в мирний час, пострілів, звичайно, не було, але якби це була реальна ситуація, F-15, швидше за все, отримав би серйозні пошкодження. 
Заради розваги і як глузування з льотчиків F-15 на Ми-24В намалювали силуети «уражених винищувачів». 
Американці зазначили, якщо ці Ми-24В були оснащені ракетами Р-60М з доопрацьованими головками самонаведення, то вони тоді могли знищити винищувачі F-15. 
Радянська ракета Р-60 класу «повітря — повітря» прийнята на озброєння ще у 1974 році. Вона має малу практичну дальність польоту – до 5 км. 
При її пусках були відзначені попадання точно в сопла двигунів літаків супротивника. 
Більш того, в Україні розробляли систему, яка могла дозволити застосовувати з гелікоптерів ракети «повітря-повітря» Р-73 малого радіуса дії з інфрачервоною системою самонаведення. 
Для розміщення Р-73 на гелікоптері Ми-8 були встановлені універсальні пускові пристрої. 
Використання ракет «повітря — повітря» з гелікоптерів упирається у можливість інтеграції їх із гелікоптерами, в кількість самих ракет, що залишилися на складах або можуть бути передані союзниками та ресурс самих гелікоптерів. 
