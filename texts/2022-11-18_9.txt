Росіяни знищили баражуючим дроном власний муляж С-300
Російські військові за допомогою дрона “Ланцет” знищили український самохідний командний пункт 5Н63С з радіолокаційною станцією підсвітки комплексу С-300ПС. Таке повідомлення із відеоілюстрацією удару опублікували російські ЗМІ 16 листопада. Однак, скоріш за все, окупанти поцілили в муляж і належав він не українським військовим.  
Історію про влучний БПЛА окупантів та втрату важливої для ЗСУ техніки спростували військові аналітики. Того ж дня аналітична група Ukraine Weapons Tracker оприлюднила свою версію інциденту. Там припускають, що росіяни поцілили в муляж, зроблений із занедбаної недієздатної машини.  
Такий висновок можна зробити через відсутність генератора, який має забезпечувати живлення машини, та високої антени за водійським відділенням. Відсутність важливих елементів комплексу може свідчити про те, що дрон поцілив звичайний муляж із старого непрацюючого командного пункту. Такі пастки переважно готують для відволікання ворожих розвідувально-ударних комплексів. 
Згодом волонтер та аналітик організації GeoConfirmed JB Schneider більш детально вивчив цей епізод російсько-української війни та опублікував власні висновки. 
“Я вирішив, що цей випадок заслуговує на більшу увагу. Важко відповісти на запитання, чи була ця машина приманкою, проте це точно машина  5Н63С, що була уражена безпілотником  “Ланцет”, – написав у своїй сторінці в Twitter автор. 
Перш за все автору аналітичної роботи вдалось верифікувати місце розташування машини та знайти точну геолокаційну точку (47.02903, 33.2402). Командний пункт 5Н63С стояв на Херсонщині. 
На думку JB Schneider, машину або ж її муляж знищили 14-15 листопада. Адже відео з’явилося в мережі 16 листопада і з кадрів видно, що погода в день зйомки була хороша. Інші дні, наближені до 16 листопада, були хмарними для Херсонщини. 
Нижче наведена карта з розташуванням (47.02903, 33.2402) командного пункту та позначеною умовною лінією фронту 8 листопада, якраз перед масштабним відходом окупантів із лівобережної Херсонщини. 
Уже за тиждень окупаційні війська покинули правий берег Херсонщини і їхні позиції зайняли Збройні сили України. 
Отже, коли був уражений командний пункт? 
Автор опублікував наведене нижче фото цієї локації, датоване 3 листопада 2022 року, тобто за шість днів до відходу збройних сил РФ. На його думку, помічений на фото зеленим кольором об’єкт – це і є командний пункт 5Н63С комплексу С-300ПС. Позаду нього є ще два об’єкти, вони позначені червоним. Це, імовірно, транспортно-пускові установки. 
Але якщо повернутись у минуле на місяць – до 2 вересня 2022 року, ця система вже стоятиме там.  
Командний пункт С-300 із двома пусковими установками на одній позиції протягом 2 місяців – дуже дивне явище. Таке ставлення до техніки гостро суперечить нормам безпеки та маскування в умовах, коли повітряний простір насичений розвідувальними дронами артилерійських комплексів противника, готових у будь-який момент нанести удар по виявленій цілі.  
Усі машини комплексу, теоретично, вже могли би бути враженими українськими артилеристами або авіацією, але на фото ознак атаки немає.  
Отже, машини комплексу С-300 простояли на незмінній позиції більше 2 місяців і цей самохідний командний пункт був розукомплектованим. Із цих фактів можна зробити висновок, що на відео зафіксовано знищення муляжу і належить він росіянам. 
Окупанти намагались знищити баражуючим дроном “Ланцет” власну пастку для ЗСУ. Мотив окупантів невідомий. Можливо, сталася помилка у роботі оператора БПЛА або ж росіяни вирішили знищити власний муляж заради пропагандистського відео. 
“Ланцет” (ZALA Lancet) – це безпілотний баражуючий дрон, розроблений російським концерном “Калашников”. Цей БПЛА може використовуватися як для розвідувальних, так і для ударних завдань. Його максимальна дальність польоту – 40-70 км, а злітна маса – близько 12 кг. У бойовому режимі дрон може бути озброєний осколково-фугасною або кумулятивною бойовою частиною. 
“Ланцет” має систему оптико-електронного наведення, а також блок телевізійного наведення. Це оснащення дає змогу керувати боєприпасом на кінцевому етапі польоту. Особливість цього БПЛА – змінні модулі наведення, які можуть різнитися залежно від завдання. Доступний спектр датчиків досить широкий: камери в інфрачервоному та видимому діапазоні й наведення по лазерному променю. 
Такий БПЛА призначений для ураження наземної техніки та інших важливих цілей на передньому краї та в тилу противника. 
