NSM: ракетний щит і меч для України
Україна веде перемовини з Польщею про придбання берегових ракетних комплексів з протикорабельними ракетами NSM. За неофіційною інформацією польського видання Defence24, Україна розглядає можливість закупівлі батареї польського ракетного комплексу або ж навіть цілого дивізіону. 
Використання Україною протикорабельних ракет NSM покращить можливості захисту та дозволить ударити по військових об’єктах, які розташовані на відстані понад 200 км, крім того, дасть можливість завдавати удари по півострову Крим. 
Роботи зі створення нового типу протикорабельних КР в Норвегії стартували наприкінці 1980-х років. Норвегія прагнула отримати більш потужну протикорабельну зброю, аніж створену в 60-х роках легку ПКР Penguin. 
Технічна задача полягала в створені повноцінної протикорабельної ракети, здатної вражати цілі на відстанях понад 200 км та мати можливість завдавати удар по наземних цілях. 
Розробка перспективної ПКР у компанії Kongsberg Defence & Aerospace (KDA) зайняла 13 років. За цей час проєктні роботи над ракетою змінювали її зовнішній вигляд через пошуки оптимальної системи наведення. Головною проблемою під час розробки стали пошуки головки самонаведення, яка могла би без проблем працювати довгий час і мати можливість гарантовано захоплювати цілі. 
У підсумку ракета отримала інфрачервону камеру (IIR) як основний засіб наведення на ціль, це дозволило захоплювати як надводні цілі, так і наземні.  
Розробники вирішили зробити ставку на використання системи супутникової навігації GPS, яка в 90-х  активно розвивалась. Завдяки цьому ракета отримала можливість летіти на великі відстані та можливість радіокорекції, що дозволило їй як летіти в точно заданому напрямку, так і отримувати поправки, якщо ціль рухається. Для атаки наземних цілей в ракеті реалізували технологію відстеження рельєфу місцевості (TERCOM), яка дозволила ракеті летіти на мінімальних висотах над землею та обтинати рельєф місцевості.  
Ракета виконана з використанням технології зниження помітності, крім цього, дозвукова швидкість покращує цей показник. Для покидання транспортного контейнера вона має турбореактивний двигун французького виробництва Microturbo TRI-40 разом з прискорювачем.  
Перший контракт на ПКР уклали 29 червня 2007 року. Міністерство оборони Норвегії замовило їх для встановлення на фрегати КРО Fridtjof Nansen та ракетні катери Skjold. Крім того, ракети NSM замінили ПКР Penguin у складі норвезького флоту. 
JSM вона ж Joint Strike Missile розробляється на основі ракети наземного пуску NSM для запуску з літаків і насамперед з винищувачів F-35. 
Ракета отримала новий турбовентиляторний двигун Williams International F‐415, який при певних режимах польоту, таких як Hi-Hi-Lo (високо-високо-низько) дозволяє ракеті долати відстані понад 500 км. 
Її бойова частина важить 120 кг, цього достатньо для нанесення серйозних пошкоджень надводним кораблям. 
Завдяки компактним розмірам ракета поміщається у внутрішні відсіки винищувача F-35. Всього у внутрішніх відсіках літак несе дві ракети. 
Потенційне використання берегового ракетного комплексу з ракетами NSM дозволить отримати Україні якісний захист від надводного флоту РФ. Використання у складі комплексу окремих радарних станцій для пошуку та корекції ракети дає можливість атакувати цілі на граничних дальностях. 
Завдяки малопомітності та дозвуковій швидкості ракета стає важкою ціллю для корабельних комплексів самооборони. 
Комплекс складається з 3-4 пускових установок на чотири ракети в закритих ТПК, радарної станції, пункту управління, транспортно-заряджаючої машини та генератора. 
Завдяки просунутій електроніці ракета має можливість завдавати удари по наземних цілях та маневрувати під час польоту для обходу систем ППО противника. Використання інфрачервоної камери та системи відстеження рельєфу місцевості дозволили б Силам оборони України атакувати цілі в далекому тилу росіян. 
Використання ракети NSM з кораблів військово-морських сил можливе лише після модернізації систем керування озброєнням та радарних станцій, що не дуже раціонально з фінансової точки зору. Загальна вартість модернізації та придбання ракет для одного корабля може сягати близько до 15-20 мільйонів доларів. 
Використання цієї ракети могли би реалізувати на ракетних катерах P-50U, які Об’єднане Королівство мало побудувати для українського флоту. 
Розробку катерів очолювала компанія Babcock, а їх виробництво мало відбуватись на корабельні у місті Росайт на сході Шотландії. 
Ракету можна вважати багатозадачною, але за такі її можливості доведеться викласти 2,2 мільйона доларів за одну ракету у варіанті наземного пуску та 3,3 мільйона за варіант повітряного пуску. Це у 3-4 рази дорожче за спеціалізовані ударні крилаті ракети Storm Shadow, вартість якої близько 900 тисяч доларів, або JASSM – її ціна становить мільйон доларів. 
Така висока ціна і стає перешкодою для придбання цієї ракети для країн із невеликим військовим бюджетом, через це й перелік країн, які придбали цю ракету, невеликий. 
Використання цієї ракети Силами оборони України в рази покращило би можливості оборони берегової лінії на відстані більше ніж 200 км та дало б можливість завдавати удари по військових об’єктах і штабах ворога в його тилу, а з використанням авіаційного варіанту ракети дозволило б уніфікувати парк ракет та у 2,5 рази збільшити дальність польоту ракети. 
Мінус цього озброєння – надто висока ціна як для такої ракети. Це 2,2 мільйона для наземного варіанту та 3,3 мільйона для авіаційного варіанту, тому спеціалізовані ракети у контексті ціни виглядають більш цікавішими. 
