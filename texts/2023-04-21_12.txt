Який турнікет обрати – поради для бійців
Який турнікет обрати? Скільки турнікетів брати з собою? Як правильно накладати та чи можна послабити турнікет? 
Сьогодні говоримо про турнікет – незамінну річ у спорядженні бійця! 
У рубриці «Від бійця до бійця» порадами щодо вибору та особливостей застосування турнікета ділиться Роман на псевдо «Хірург», інструктор з тактичної медицини, військовослужбовець Сил ТРО ЗСУ. Такий позивний він обрав собі не випадково. Адже в цивільному житті він і справді фаховий лікар. 
Бойова класика – це турнікет CAT шостої або сьомої генерації. Краще хай він буде і ніколи не знадобиться, ніж у критичній ситуації його не виявиться під рукою. 
Хорошим варіантом може бути також турнікет українського виробництва «Січ». Вся фурнітура на ньому металева. Жодного пластику в виробництві не застосовували. Ніщо там не ламається, не тріскає і стропа, відповідно, не попускається. 
Непоганий вибір – турнікет SAM XT, який має отвори на стропі для додаткової фіксації. За принципом ременя. 
Раджу ці доступні варіанти. 
Краще, коли всі бійці підрозділу носять турнікет на одному фіксованому місці. Скажімо, на плитоносці зліва. Він може бути в спеціальному підсумку або зафіксований пряжками, проте у кожного там само. Якщо бійця поранять, і сам він не зможе накласти собі турнікет, його побратими не витрачатимуть час на пошуки, а відразу точно знатимуть, де ця річ знаходиться. 
У бійця має бути чотири турнікети: два для себе, один для друга і ще один – це той, «що точно загубиться». 
Звісно, це ідеальний варіант. Бажано мати хоча б два: один знаходиться на своєму фіксованому місці, як було сказано вище, ще один – на аптечці. 
Треба пам`ятати, що коли на позиціях настає «веселуха», турнікети розлітаються, як гарячі пиріжки. Зайвих там не буде. 
Послаблювати накладений турнікет навіть на короткий час не можна. 
По-перше, якщо відпустити стропи, з`являється ризик втратити артерію. Анатомічно артерія має прошарок тканини, яка може скорочуватись. Якщо турнікет накладений, ми цю артерію тримаємо. Якщо послабити, артерія може буквально вислизнути з-під стропи і відійти на кілька сантиметрів угору. Наприклад, якщо турнікет було накладено високо на стегно, то ця артерія може відійти майже в пахову ділянку. Знову її перекрити буде вкрай складно. 
По-друге, і це очевидно, при послабленні турнікета, відновлюється кровотеча. Втрата нової порції крові може бути критичною. Нехай це буде хоча б 50 мл, але ця кількість може бути важливою для того, щоб серце продовжувало свою роботу. 
По-третє, не забуваймо, що турнікет працює, як водопровідний кран. Перекриває потік крові. Увесь цей час, тканини, що знаходяться нижче турнікета, не отримують кров, а без неї – не отримують кисень. Ці тканини вже переживають кисневий голод. Так чи інакше, за годину-другу там розпочинається процес некрозу, тобто відмирання. Попустивши на кілька секунд турнікет, ви цьому не зарадите. Клітини на короткий час отримають кисень, але врятувати їх все одно не вдасться. 
«Допомога під вогнем» — це ситуація, коли ви знаходитесь під обстрілом. Можливості як слід оцінити ситуацію і розібратися в характері поранення та навіть визначити точно місце, куди поранено, немає. Тому турнікет накладають на одяг, максимально високо і щільно. Єдине, що вимагається – перевірити, чи немає під одягом сторонніх предметів: окулярів, пачки цигарок, документів тощо. 
Коли вогонь припинився, тоді вже слід розрізати одяг пораненого ножицями (які також мають бути в аптечці кожного бійця) і візуально ідентифікувати поранення. З`ясувати де воно. І вже після цього можна накласти турнікет не «максимально високо», а на 5-7 см вище рани. 
Приміром, якщо в людини поранено стопу, то недоцільно накладати турнікет на стегно. Ми накладаємо його приблизно на середину гомілки. 
Принагідно зазначу, що всупереч міфам, турнікет працює, якщо накласти його на «дві кістки». Тому накладати можна і на гомілку, і на передпліччя. Перевірити це не так складно. Достатньо просто, наклавши його собі для експерименту, перевірити пульс. 
Не забувайте, що тактична медицина не менш важлива, ніж, скажімо, вогнева підготовка. Тренуйтесь постійно! 
