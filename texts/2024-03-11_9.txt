Танки М60 — американські ровесники Т-62
Поле бою України бачило багато танків, проте один тип — М60, який випускали тисячами, поки що не з’являвся на українській території. 
Понад 60 років тому у березні у США виходить протокол OTCM № 37002 (технічного комітету з боєприпасів), який надає танку XM60 позначення «105 мм Gun Full Tracked Combat Tank M60». 
M60 стає до кінця 70-х основним бойовим танком армії США. Крім того, його постачали до багатьох країн світу, у багатьох із яких він досі перебуває на озброєнні. 
Американський танк став настільки добротним, що до сьогодні різні компанії, включно з українськими, пропонують для нього пакети оновлень. 
Цей танк брав участь у багатьох конфліктах та досі застосовується на полі бою. 
1957 року фірма Chrysler почала розробляти танк на противагу радянському середньому танку Т-54, і це було подальшим розвитком конструкції танка M48 Patton III. 
Роботи закінчили досить швидко: вже в березні 1959 року M60 (прототипи називалися ХМ60) пройшов ходові випробування і дістав назву «105 мм Gun Full Tracked Combat Tank M60». 
Серійне виробництво M60 здійснювалося на заводі Detroit Tank Plant з 1960 до 1987 року. Усього за цей час виготовили 15221 одиниць: як танків, так і інженерних машин на тому ж шасі. 
Крім США, основний танк M60 виробляла італійська фірма Mela, яка випустила 200 танків М60А1. 
Від початку 1960-х і до кінця 1970-х рр. танк M60 став основною бойовою машиною армії США, проте участі в бойових діях з боку США майже не брав. 
На В’єтнамську війну його з якихось причин не відправляли. Невелику кількість машин поставили ​​Корпусу морської піхоти США до В’єтнаму в 1968 році для випробувань. 
До початку операції «Буря в пустелі» M60 уже достатньо застарів, і кількадесят танків цього типу, що використовували проти сил Іраку, були радше допоміжні. 
Єдине справді бойове застосування M60 в американській армії — це вторгнення США на Гренаду в 1983 році. Але і тут M60 використовували в дуже малих кількостях. 
Вже до початку 1980-х років танки типу M60 не задовольняли армійське командування. До того ж, на озброєння взяли досконаліші основні танки M1 Abrams, тому потроху їх почали виводити в резерв. 
Однак, машина залишила про себе пам’ять як надійний, порівняно нескладний у ремонті та техобслуговуванні танк, здатний діяти без істотних доробок у різних кліматичних умовах. 
У різні роки танки M60 перебували на озброєнні Афганістану, Бахрейну, Боснії та Герцеговини, Бразилії, Греції, Єгипту, Ізраїлю, Італії, Йорданії, Ірану, Іспанії, Ємену, Лівану, Марокко, Оману, Португалії, Саудівської Аравії, Тайваню, Тунісу та Туреччини. 
У деяких із зазначених держав модифікації M60 несуть службу і досі. 
Американський основний бойовий танк M60 має класичне компонування з відділенням керування в передній частині машини, бойовим відділенням у середній частині та моторно-трансмісійним у кормовій частині. 
Екіпаж танка складається з командира, навідника, що заряджає, та механіка-водія. 
Танк має литий корпус зі сферичними бортами та литу башту, запозичену у танка М48А2, проте в конструкції башти є і низка змін. Зокрема, лобова частина корпусу виконана з більшими кутами нахилу, ніж у танка М48А2, та встановлена ​​нова командирська башта збільшеного розміру. 
З боків від крісла механіка-водія розташована боєукладка, безпосередньо за кріслом розміщений блок із 6 акумуляторних батарей. 
Основним озброєнням танка M60 є 105-мм гармата М68 з концентричними пристроями та ежекційним пристроєм для продування каналу гармати. 
Механізми наведення мають електрогідравлічні та ручні приводи. 
Гармата не стабілізована, заряджання – ручне з механізмом надсилання. На масці гармати встановлений ксеноновий прожектор, який може працювати як у звичайному режимі, так і інфрачервоному. 
Крім гармати, на танку встановлені спарений 7,62-мм кулемет М73 та 12,7-мм зенітний кулемет М85. 
Двигун танка M60 — дизельний (на відміну від бензинового на M48), герметизований і, як наслідок, може працювати у воді. Двигун встановлюється у зборі з гідромеханічною трансмісією CD 850-6 вздовж поздовжньої осі танка. 
Підвіска танка М60 аналогічна підвісці танка М48А2, але без натяжних роликів, з жорсткішими торсіонними валами. 
Існує багато модифікацій, які різні компанії пропонують до сьогодні. 
Варто виділити три версії: 
Також ще був нереалізований проєкт М60А4, який мав отримати 120-мм гладкоствольну гармату та двигун потужністю 1050 к.с. Планувалося також оснастити танк автоматичною трансмісією, накладною бронею, удосконалити ходову частину та повітряні фільтри. 
Також на базі танка M60 було створено допоміжні машини у вигляді саперного танка М728 та мостоукладач М60 AVLB. 
У наш час про М60 оборонні компанії не забули та пропонують клієнтам — власникам цих танків широкий спектр модифікацій. 
У 2016 році компанія Raytheon розробила пакет оновлень SLEP (Service Life Extension Program), який забезпечить морально застарілому танку можливості на рівні сучасної бойової техніки. 
Пакет передбачає заміну кількох вузлів та систем. Зокрема, нарізна 105-мм гармата M68 буде замінена на німецьку 120-мм гладкоствольну зброю L44. 
Базовий двигун потужністю 750 к. с. передбачається замінити на 950-сильний дизельний. 
Крім того, танк отримає нові прицільні пристрої та панель управління навідника. Зміниться і зовнішній вигляд танка: будуть встановлені бічні екрани на корпусі та протикумулятивні решітки на башті. 
Туреччина, на озброєнні якої стоять ці танки, також розпочала їх модернізацію. 
Оновлена ​​бойова машина отримала позначення M60-TM та є оновленою версією M60-T (танк M60A3, доопрацьований компанією Israel Military Industries). 
Над цим працювали турецькі компанії ASELSAN, TÜBİTAK SAGE та ROKETSAN. 
Окрім оновлення низки електронних систем, новий M60 отримав телескопічний оптичний модуль та систему активного захисту від протитанкових ракет та гранат. 
Навіть в Італії не хочуть відправляти танк M60 на пенсію та пропонують його модернізувати. 
Компанія Leonardo розробила комплексний пакет модернізації бойових машин M60A3. 
Замість 105-мм гармати пропонується 120-мм гармата, сумісна зі снарядами стандартів НАТО. 
У лобовій частині башти встановлюється бронемаска, а на задній частині — додатковий захист від протитанкових ракет. Також посилена лобова проекція корпусу та встановлена бронеюбка. Істотні зміни торкнулися й електроніки. 
Також армія Китайської Республіки здійснює модернізацію своїх застарілих танків M60A3 Patton. 
Перші танки М60 надійшли на озброєння стройових підрозділів армії США 1960 року. 
Вважається, що хрещення вогнем вони пройшли у В’єтнамі, куди для випробувань у бойових умовах відправили партію танків, проте інформацію про їх участь засекретили. 
Також мостоукладачі на базі танків М60, як і на базі танків М48, американці широко застосовували у В’єтнамі. 
П’ять М60А1 Корпусу морської піхоти США брали участь у висадці на Гренаду 1983 року. 
М60 Корпусу морської піхоти стали першими американськими танками, які доправили до Саудівської Аравії напередодні операції «Буря в пустелі» у 1990—1991 роках. У бойових діях, щоправда, першу скрипку грали танки Abrams. 
Проте, поза всяким сумнівом, найяскравішим епізодом у бойовій кар’єрі М60 стали близькосхідні війни. 
Після Шестиденної війни Ізраїль опинився у міжнародній ізоляції. Особливо боляче вдарило по боєздатності армії згортання військових контактів із Францією. 
Єдиною західною державою, яка продовжувала відкриту військову співпрацю з цією країною після війни 1967 року, були США. 
Американці почали постачати сюди найсучаснішу військову техніку, зокрема й 150 танків М60А1. 
Першою справжньою перевіркою для них стала арабсько-ізраїльська війна 1973 року. 
Бойові дії розпочалися 6 жовтня під час єврейського свята Йом-Кіппура — День викуплення (інакше — Судний день, звідси й назва — «Війна Судного дня»). 
Тоді втрати обох сторін у техніці виявилися катастрофічними. До Ізраїлю у найкоротший термін військово-транспортними літаками С-5А ПС США доправили ще 150 танків М60А1. 
Відразу після війни в Ізраїлі почали шукати способи посилення захищеності цих машин. Результатом пошуків стала поява динамічної броні «Блайзер». 
Після виходу Єгипту з війни основним супротивником Ізраїлю у регіоні залишилася Сирія. Ареною бойових зіткнень М60 тоді став Ліван. 
У 1982 році у Збройних сил Ізраїлю на той момент налічували 810 М60, більшість з яких були модернізовані до рівня Magach і Magach-6. 
Танк також використовувала Ефіопія для боротьби з повстанцями. Це була перша африканська країна, яка отримала ці на той момент сучасні машини. 
Перед війною із Сомалі до Ефіопії поставили 33 танки M60A1. 
Близько 400 М60А1 перебували на озброєнні іранської армії і брали участь в ірансько-іракській війні, де особливої ​​слави не здобули. 
Проблем із запчастинами іранські M60 під час війни не мали, їх у великій кількості Ірану постачали Ізраїль, Південна Корея та Тайвань. 
Танки M60 брали участь у багатьох конфліктах Близького Сходу та Африки. Навіть зараз їх можна побачити у бойових діях у Судані. 
Чи озброюватимуть Україну американськими танками М60? 
В Україні військові вже використовують американські танкові мостоукладальники, створені на базі танків M60. 
Ще у березні 2023 року було оголошено, що США зобов’язалися поставити українським збройним силам M60 AVLB. 
Що стосується можливості використання ЗСУ американських танків M60 саме як танків, то це цілком можливо, враховуючи їх запаси у союзників та можливості щодо модифікації. 
Ба більше, український оборонний комплекс теж має свій проєкт із модернізації танків М60. 
Українська модернізація танку M60 передбачає заміну башти зі 120-мм гарматою, двигуна (на 6ТД2 потужністю 1200 к.с.), встановлення динамічного захисту та комплексу активного захисту «Заслон». 
На заміну башти пропонували встановити аналогічну від танка «Ятаган». 
Як нову силову установку пропонували встановити вітчизняний двотактний опозитний 6-циліндровий дизельний двигун сімейства 6ТД. 
Окрім двигуна, опрацьовувався варіант заміни трансмісії бойової машини. 
Як навісний динамічний захист можливий вітчизняний «Ніж», як комплекс активного захисту – «Заслон» (вже відпрацьовано на турецькій модернізації M60) та система оптико-електронного придушення «Варта». 
