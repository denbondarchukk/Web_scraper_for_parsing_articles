Французька САУ CAESAR в степах України: знищена піхота і бронетехніка окупантів
У межах «Артилерійської коаліції» Україна отримає десятки нових французьких самохідних установок CAESAR, які доєднаються до аналогічних САУ, що з 2022 року у складі Сил оборони знищують російських окупантів. 
Відтак ці колісні артилерійські установки найближчими роками будуть чи не найчисленнішим типом іноземних 155 мм САУ в ЗСУ. 
Тому «Мілітарний» пропонує розглянути історію створення, бойове застосування та перспективи отримання Україною нових самохідних гаубиць французького виробництва. 
Самохідна артилерійська установка CAESAR (CAmion Equipé d’un Système d’ARtillerie), що французькою звучить як «вантажівка, оснащена артилерійською системою», – це колісна 155-мм самохідна гаубиця, розроблена у Франції виробником озброєнь GIAT Industries, нині відомим як Nexter. САУ призначена для знищення живої сили, артилерії, укріплень та іншої техніки супротивника. 
Артилерійська установка оснащена модернізованим варіантом 155-мм гармати TRF1 із довжиною ствола 52 калібри, встановлена в задній частині колісного шасі. Возимий боєзапас – 18 снарядів. Скорострільність – 6 пострілів за хвилину. CAESAR здатний використовувати всю номенклатуру натовських 155-мм артснарядів, включаючи високоточні з GPS по типу Excalibur або Vulcano. 
Як шасі САУ для французької армії використовується Renault Sherpa 5 з колісною формулою 6×6, яка має броньовану кабіну, що захищає обслугу гармати з 5 військовослужбовців від уламків снарядів та обстрілу кулями калібру 7,62 мм. Є система кондиціювання повітря. Маса установки – близько 18 тонн, довжина – 10 м, ширина – 2,55 м. 
САУ CAESAR оснащені навігаційними приладами, засобами прицілювання і системами зв’язку. Артилерійська установка використовує систему управління вогнем SIGMA 30, до складу якої входить приймач навігаційної системи NAVSTAR, радар вимірювання початкової швидкості снаряда та вбудований балістичний калькулятор. Також САУ обладнана механізованою системою досилання снарядів. 
CAESAR було створено для заміни у французькій армії насамперед причепних гаубиць TRF1 та в подальшому і САУ AUF1. Перший зразок нової САУ був показаний у 1994 році. У 2000 році  уклали контракт на постачання французькій армії п’яти передсерійних установок на шасі Mercedes-Benz Unimog U2450L (6х6). САУ використовувалися для ознайомлення з новою артилерійською системою та для дослідної експлуатації у військах. 
2004 року підписали контракт на постачання сухопутним військам Франції 72 самохідних гаубиць CAESAR, але вже на вітчизняному шасі Renault (Arquus) Sherpa 5 (6×6). Серійне виробництво нових САУ було налагоджено у 2007 році. Та за бажанням замовника артилерійська система може бути інтегрована на різні шасі. 
Нині доступна модифікація CAESAR на колісному шасі Tatra 815-7 (8х8), замовниками якої стали Данія і Чехія. 
Також на озброєнні національної гвардії Саудівської Аравії перебувають понад 70 САУ CAESAR, які виготовлені в країні за французькою ліцензією. Вони базуються на шасі Mercedes-Unimog U2450L (SOFRAME-UNIMOG) з колісною формулою 6×6. 
У лютому 2024 року французькі військові замовили 109 одиниць 155-мм самохідних гаубиць CAESAR у новій версії MkII, яка розроблялася з грудня 2021 року. Замовниками такої модифікації французьких САУ також стали Бельгія та Литва. 
Оновлена самохідна установка зберегла основні риси САУ CAESAR, що вже стоїть на озброєнні на автомобільному колісному шасі Arquus Sherpa 5 (6×6). Основні зусилля спрямовані на поліпшення захисту екіпажу та підвищення рухливості. Для цього на новій версії САУ встановлять розроблену Nexter нову броньовану кабіну з протимінним і балістичним захистом. Також компанія Arquus (колишня Renault Trucks Defense) повністю переробила ходову частину машини. 
CAESAR MkII оснащена новим дизельним двигуном потужністю 460 к.с., новою автоматичною коробкою передач і новим шасі. Також CAESAR отримає систему керування вогнем із найсучаснішою версією програмного забезпечення, а також нову радіостанцію Thales CONTACT. На САУ також можливе встановлення системи захисту від мін – системи радіопридушення сигналів вибухових пристроїв Thales BARAGE. 
Про передачу Україні САУ CAESAR в межах військової допомоги від Франції стало відомо 22 квітня 2022 року. Тоді президент Емануель Макрон в інтерв’ю повідомив, що постачає Україні різноманітну зброю «від Міланів (ПТРК Milan – «Мілітарний») до Цезарів» і планує надалі це робити. Українські артилеристи пройшли навчання на них. 
А вже у травні стало відомо, що французькі колісні 155-мм самохідні артилерійські установки CAESAR вже на території України і застосовуються проти російських окупантів. 
Українські військові також показали фото екіпажів та наданих іноземних САУ, які вже використовуються на передовій. 
Уже влітку українські артилеристи показали журналістам, як працює система керування САУ CAESAR, яка вела вогонь по цілях у тилу російських військ на Донбасі. 
Військові наголосили, що однією з головних переваг САУ є цифрова система управління вогнем, яка дозволяє вести вогонь практично відразу після заняття позиції. 
Артилеристи можуть внести координати цілі під час висування на позицію, а система вже сама робить усе необхідне. 
Артилерист Гліб розповів, що завданням екіпажу є лише внесення координат. «Я можу це зробити це хоч під час висування на позицію, а система вже сама вирахує всі необхідні дані для ураження цілі». 
Військовий також додав, що після всіх обчислень вибирається потрібний боєприпас. Самохідна артилерійська установка CAESAR може виконати бойове завдання за 3–5 хвилин. У цей час входить заняття вогневої позиції та відкриття вогню. 
Це дозволяє працювати українським артилеристам за принципом «маневр–вогонь–маневр», що передбачає постійну зміну позиції. Для корегування вогню використовуються безпілотники. Артилеристи САУ CAESAR на постійному зв’язку з аеророзвідкою. 
Від Франції Україна отримала декілька партій CAESAR у 2022–2023 роках. Артилерійські установки продемонстрували високу ефективність на полі бою з російськими окупантами. Також 19 самохідних гаубиць, але на шасі Tatra 815-7 8х8 Україна отримала від Данії. 
CAESAR у цьому виконанні має броньовану кабіну та повну масу 32 тонни, оснащений дизельним двигуном Tatra V8 потужністю 410 к.с. Обслугу скорочено до трьох осіб. На установці розміщується боєкомплект із 30 пострілів. 
Передача цих артилерійських систем супроводжувалася навчанням майбутніх українських екіпажів. 
Французька оборонна компанія Nexter збільшила темпи виробництва САУ CAESAR. Цикл виготовлення був скорочений вдвічі: з 30 до 15 місяців. 
У січні 2024 року міністр оборони Франції Себастьян Лекорню запевнив, що нарощені темпи виробництва дадуть можливість випустити майже 80 артилерійських установок у 2024 році. Це стане можливим завдяки скороченню циклу виробництва однієї САУ з 30 до 15 місяців. Крім того, виробник Nexter зміг створити необхідні запаси і найняти додаткових працівників. 
Крім того, франко-німецька оборонна компанія KNDS, до складу якої входить Nexter, передбачила зростання попиту на САУ CAESAR. Виробник повідомляв про реорганізацію своїх виробничих ліній. Завдяки цьому випуск має зрости з нинішніх 6 гаубиць до 8 на місяць у 2024 році. 
Нові артсистем необхідні як для продовження поставок для українських Сил оборони та іноземним замовникам, так і для французького війська, щоб замінити ті артилерійські установки, які передали Україні як оборонну допомогу. 
Міністр оборони Франції Себастьян Лекорню разом зі своїм українським колегою Рустемом Умєровим 18 січня цього року започаткували міжнародну коаліцію артилерії для України. 
Ініціатива має на меті забезпечити українські Збройні Сили артилерійським озброєнням у короткостроковій та довгостроковій перспективі. Зброя необхідна для посилення протидії російській агресії. Також коаліція допоможе Україні забезпечити ефективне функціонування уже наданих зразків артилерійського озброєння. На першому засіданні, яке відбулося у Парижі, були присутні представники 22 країн. 
У межах проєкту планується придбати 78 артилерійських установок CAESAR для України, що мають бути виготовлені у 2024 році. Передбачається, що кожна з країн – учасниць коаліції зробить свій внесок у фінансування проєкту. Так, Франція використає 50 мільйонів євро зі свого Фонду підтримки України для замовлення 12 із 78 гаубиць. Виробництво ще 6 САУ профінансувала Україна. 
