M1117 Guardian: американська зірка Іраку на шляху до України
Кривавий досвід війни в Сомалі у 1993 році, коли військовим США довелося пробиватись через Могадішо на слабо захищених позашляховиках Humvee, змусив керівництво американської армії переглянути тактику застосування броньованої техніки. Командування змінило свій підхід та розширило штатну структуру за межі дуалістичної доктрини використання виключно важких бойових машин піхоти M2 Bradley та легкоброньованих і погано озброєних позашляховиків HMMWV. 
Армії США необхідно було знайти компромісне рішення, яке б забезпечувало вогневу потужність озброєння HMMWV з рівнем захисту БМП. Так з’явилася машина охорони M1117 Guardian — бронемашина з колісною формулою 4×4, спроєктована на базі Cadillac Gage Commando часів В’єтнаму. 
Модель М1117 була розроблена наприкінці 90-х для служби у Корпусі військової поліції Сполучених Штатів Америки. Вона була одним із перших військових транспортних засобів США, побудованих із застосуванням мінно-стійкого корпусу. Після 2001 року бойову машину приймали на озброєння як пряму відповідь на загрозу, яку становили саморобні вибухові пристрої для американських сил в Іраку та Афганістані. 
Але програму скасували у 2002 році через зміну бюджетних пріоритетів. Армія Сполучених Штатів вважала, що на озброєнні достатньо транспортних засобів, які можна використовувати без «неприйнятного рівня ризику».  
У 2011 році вартість одного М1117 складала $800 000 за одиницю, що було значно дорожче за неброньований армійський позашляховик HMMWV вартістю $140 000 або його броньовану версію вартістю в $220 000. 
Проте війна в Іраку 2003 року дала новий шанс для цієї машини. Активні бойові дії виявили чисельні недоліки наявної техніки —  HMMWV виявилися вразливими до засад і стали причиною великих втрат. Адже HMMWV не створювалися як броньовані машини та не витримували серйозних вогневих контактів з супротивником. 
Зате підрозділи військової поліції, які застосували М1117 у зоні бойових дій, а саме 527 рота та інші підрозділи 720 батальйону військової поліції, на озброєнні яких було 49 бронемашин М1117, успішно виконували бойові задачі та несли відносно низькі втрати. 
Відомо, що солдати, які використовували M1117, і деякі члени Конгресу, які відвідували Ірак, віддавали перевагу саме цим машинам через значно вищий рівень захищеності. 
Через термінові вимоги армії Сполучених Штатів у середині 2000-х років виробництво зросло більш ніж у сорок разів — з однієї виготовленої бронемашини за три тижні до 56 автомобілів на місяць. Станом на середину 2007 року було виготовлено 1729 одиниць. 
Цікаво, що багато із замовлених бронемашин було поставлено не лише в підрозділи Корпусу військової поліції, а й в інші структури, включаючи національну поліцію Іраку. 
Вага M1117 у стандартній комплектації – 15 тонн, проте з комплексом додаткової навісної керамічної броні може сягати 20 тонн. Габарити машини складають 2,4 метра в ширину та 2,6 метра у висоту. 
За розміром та можливостями М1117 перебуває між легким армійським позашляховиком Humvee та бронетранспортером Stryker вартістю 5 мільйонів доларів. 
Одна із ключових переваг Guardian – багатошарова модульна схема бронезахисту зі зйомним комплектом навісної керамічної композитної броні та шар бронесталі, з якої виготовлений несучий корпус машини та внутрішній шар кевларового протиуламкового підбою. Це значно покращує живучість екіпажу, особливо в умовах міських боїв. Бронезахист машини здатен витримати влучання великокаліберних кулеметів калібру 12,7-мм по колу, включно з баштою. 
Захищена від підривів саморобних вибухових пристроїв та мін конструкція машини здатна витримати еквівалентний 5-6 кілограмам тротилу вибух. 
Озброєння М1117 призначене для ефективної боротьби з живою силою противника, хоча може знищувати і легкоброньовану техніку. Це 40-мм автоматичний гранатомет Mk. 19, спарений з великокаліберним кулеметом Browning M2HB калібру 12,7-мм. Вони встановлені на поворотній 360-градусній башті з електричним приводом. Додаткову вогневу потужність може забезпечувати 7,62-мм кулемет M240H у баштовому люку навідника. Також машина оснащена димовими мортирами, що встановлені на башті. 
Бронетранспортер оснащений денним та нічним прицілами. 
Типовий робочий екіпаж складається з трьох осіб: водія, командира та навідника з додатковим пасажиром за необхідності. 
Бронемашина має двоє основних бічних бокових дверей для виходу десанту та екіпажу, люк в башті для оператора-навідника та окремі двері справа в кормі корпусу, які ведуть повз моторно-трансмісійне відділення (розташоване зліва) у десантний відсік. Також вони можуть слугувати екстреним виходом з машини або простором для вантажів. Така кількість дверей та люків збільшує шанси на евакуацію у випадку потрапляння у засідку або в аварію. 
 
Через високий центр маси М1117 має серйозний ризик бути перекинутим. Проте члени екіпажу мають високі шанси на те, щоб уціліти при цьому. Адже башта повністю закрита і захищає навідника від випадання. Щоправда відомо про щонайменше два випадки перекидання, які призвели до загибелі двох солдатів. Тоді башта відірвалась від машини. Після декількох таких інцидентів компанія Textron внесла у конструкцію 15 додаткових болтів до місця кріплення башти. 
М1117 використовує вдосконалений модульний комплект броні від IBD Deisenroth Engineering. Він складається з керамічних композитних пластин ззовні та протиосколкового підбою зсередини. Броня Guardian призначена для витримування вогню зі стрілецької зброї, мін і саморобних вибухових пристроїв. 
Броня розташована під кутом без вертикальних поверхонь, що забезпечує високу вірогідність рикошетів. Також через кутовий нахил броньоване днище машини є більш стійким до підриву — V-подібна форма “відхиляє” енергію вибухової хвилі на відміну від плаского корпусу, який приймає всю енергію на себе та передає її на екіпаж. 
М1117 в Іраку та Афганістані витримували чисельні засідки та підриви на саморобних вибухових пристроях, деякі окремі бойові одиниці переживали підриви кілька разів. Задокументовано один випадок, коли бронемашина повернулась власними силами проїхавши 45 км після того, як вибуховий пристрій знищив усі чотири шини. 
Бронемашина оснащена дизельним двигуном Cummins 6CTA8.3 потужністю 260 кінських сил у поєднанні з автоматичною коробкою передач Allison MD3560. 
Незалежна підвіска створює високий дорожній просвіт – 46 см. Він забезпечує хорошу прохідність. Бойова машина оснащена повним приводом і центральною системою підкачки шин, що забезпечує мобільність на різних типах грунтів. 
Машина здатна розвивати швидкість по шосе до 110 км/год. Також вона долає водні перешкоди глибиною до 1,5 м. 
Бойова розвідувальна машина 
Базова модель бронемашини М1117 оснащена більш потужною радіостанцією. 
Бронетранспортер М1117 ICV 
Бронемашина з подовженим на 60 сантиметрів корпусом оснащена відкритою баштою для кулемета або гранатомета замість стандартної закритої башти. Здатна перевозити трьох членів екіпажу та 8 десантників.  
Машина артилерійських коригувальників M1200 Armored Knight 
М1200 Armored Knight – це колісна бронемашина, розроблена на базі M1117. Вона перевозить обладнання для швидкого наведення високоточних авіаційних боєприпасів і коригування артилерійського вогню. M1200 оснащена лазерним цілевказівником, лазерним далекоміром та GPS, а також радіостанцією та комп’ютерами, які приймають дані про місцезнаходження цілі та передають їх віддаленим артилерійським підрозділам або бомбардувальникам в небі. 
Міністерство оборони США у листопаді минулого року оголосило про надання 400 мільйонів доларів допомоги Україні в галузі безпеки в рамках Ініціативи сприяння безпеці в Україні (USAI), яка включає транспортні засоби М1117 Guardian. 
Зазначалось, що це оголошення стало початком процесу укладання контрактів для надання додаткових оборонних можливостей Україні, включаючи фінансування ремонту та модернізації 250 броньованих машин безпеки Guardian M1117. 
Тим не менш, з моменту укладання договорів пройшов вже майже рік, а постачання перших бойових машин було відкладено ще на 18 місяців. 
Передача Guardian вигідна для обох сторін. Ще в середині 10-х років М1117 визнали в армії США “непотрібним” типом техніки та активно знімають її з озброєння. Для армії США поставка означає легке відчуження старих транспортних засобів для полегшення оновлення та модернізації іншого парку бронетехніки. 
Для України ж отримання цих бойових одиниць дозволить розширити можливості середніх та легких бригад, а також високомобільних військ, що мають серйозний дефіцит бронетехніки після розгортання десятка нових бригад і втрат техніки за рік активних бойових дій. 
Guardian, попри виведення з озброєння армії США, не можна назвати поганими машинами. Стандартні М1117 можуть застосовуватись як броньована бойова одиниця вогневої підтримки та підтримувати наступальні дії з високими темпами руху завдяки колісній базі та високій маневреності. 
Подібні машини могли б сильно допомогти під час Куп’янської наступальної операції, замінивши собою чисельні цивільні пікапи, озброєні кулеметами та гранатометами. А потужний протимінний захист як ніколи був би важливим під час наступальної операції на Запоріжжі. 
Озброєння, що складається з 40-мм автоматичного гранатомету та 12,7-мм кулемету ідеально підходить для викошування супротивника із посадок та міської забудови, а також дозволяє уражати легку бронетехніку: колісні бронемашини, бронетранспортери та, можливо, навіть БМП у разі використання 40-мм кумулятивних гранат. 
