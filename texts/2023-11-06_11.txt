РК-360МЦ “Нептун”: фактор стримування російського флоту
Крилата ракета “Нептун” – це один з символів повномасштабної російсько-української війни, про цю ракету весь світ дізнався після знищення російського ракетного крейсера “Москва”. 
У цій статті ви дізнаєтеся про історію комплексу та рекети, її характеристики та бойове застосування. 
Подейкують, що Р-360 “Нептун” – це якісне продовження радянської, а згодом і російської крилатої дозвукової протикорабельної ракети Х-35, яка в свою чергу, за словами деяких експертів, може бути копією RGM-84 Harpoon. 
Про те, що “Нептун” є копією Х-35 говорили саме російські “знавці” ракетного озброєння. 
Варто зазначити, що як це часто буває при розробці будь-яких технологій у різних країнах світу, при схожих завданнях перед конструкторами з’являються схожі рішення, тому конструктивна схожість цих трьох ракет пов’язана саме з цим фактором. 
У інтерв’ю виданню Defense Express Генеральний конструктор-генеральний директор КБ “Луч” Олег Коростельов заявляв, що всі ПКР будуються за однією, найоптимальнішою схемою, тому вони мають візуально однакову конструкцію. 
«Всі протикорабельні ракети побудовані за однаковою схемою. Вони мають стартовий двигун, який має розігнати ракету після старту, після чого вмикається маршовий двигун. Всі вони побудовані по звичайній аеродинамічній схемі – спереду крила, позаду рулі. Бо це найбільш вдалі та відпрацьовані рішення. Але насправді всі ракети абсолютно різні – різні головки самонаведення, двигуни, деталі корпусу, радіовисотоміри… Комплект креслень на ракету – завжди унікальний. І “Нептун” – це також унікальна ракета власної розробки», – заявив Коростельов. 
Аеродинамічні схеми ракет дійсно схожі, а ось бортові системи – абсолютно різні. Тож твердження про копіювання ракети Х-35 – неправильне. 
Розробка протикорабельної ракети “Нептун” силами КБ “Луч” стартувала у 2010 році, ініціатором розробки був Олег Коростельов. В той час на озброєнні ВМС України стояли радянські комплекси “Рубеж” та ракети “Термит”, які могли запускатися з пускової установки 3С51М. 
Для довідки, озброєння перебувало на балансі 25-го окремого берегового ракетного дивізіону ВМС України. 
В цілому, враховуючи тодішню політичну ситуацію і політичний вектор України, потреби у створенні власної протикорабельної ракети не було. 
“Луч” розробляв ракету за власний кошт, у 2012 році державою були відкриті дослідно-конструкторські роботи по новій ракеті, що могло бути спеціальним кроком для підриву потенціалу українського оборонно-промислового комплексу. 
У 2013 році тодішньому міністру оборони Павлу Лебедєву показали кидкові випробування ракети “Нептун”. 
Після чого він у контексті ОТРК “Сапсан” заявляв, що за 5 років КБ “Луч” за власний кошт створило ефективний ракетний комплекс, серійне виробництво якого мало розпочатися у 2014-2015 роках. 
Невідомо про яке саме озброєння говорив Лебедєв, однак можна припустити, що це був “Нептун”. А порівняння з ОТРК можна вважати за необізнаність тодішнього міністра оборони. 
Після анексії Криму у 2014 році, українські ВМС втратили 25-й дивізіон разом з приданим протикорабельним озброєнням, на ряду з захопленням великої частини флоту, ВМС втратили спроможності з захисту територіальних вод України. 
Над Україною нависла можливість російської агресії з моря, яка могла включати висадку десантів або морську блокаду. 
Тимчасове рішення у вигляді 406-ї окремої артилерійської бригади ВМС з БМ-27 “Ураган” на озброєнні проблему вирішити не могло. 
У вересні 2015 року на виставці “Зброя та безпека – 2015” у брошурах суспільству вперше продемонстрували вигляд перспективної ракети. 
Пізніше, весною 2016 року, стало відомо, що були виготовлені перші льотні зразки ракети. За словами Валерія Павлюкова, президента корпорації “ТАСКО”, непублічні випробування ракети були проведені у середині 2017 року. 
30 січня 2018, у присутності тодішнього секретаря РНБО України Олександра Турчинова, відбулися перші публічні випробування ракети. 
«Для України це дуже важлива подія, тому що після тотального роззброєння української армії відповідно до Будапештського Меморандуму, на озброєнні Збройних Сил України не залишилося жодної крилатої ракети», – наголошував Турчинов. 
Окремо наголошувалося, що дальність польоту наших ракети та її бойове спорядження не суперечать підписаним Україною міжнародним угодам для такого виду зброї. 
17 серпня 2018 року відбулися нові випробування на полігоні у Одеській області, в рамках яких “Нептун” успішно уразив морську ціль на відстані у 100 кілометрів. 
Наприкінці року, 5 грудня, були проведені чергові випробування, під час яких “Нептун” уразив ціль на відстані у 280 кілометрів, чим підтвердила заявлені виробником характеристики. 
27 травня 2019 року на Одещині пройшла випробування оновлена ракета “Нептун”, яка отримала нову головку самонаведення, системи навігації, гіроскоп, висотомір, аеродинамічні поверхні та стартовий двигун. 
Ракета отримала значне підвищення маневреності шляхом збільшення рулів та крил, це потребувало встановлення нової головки самонаведення, що могла б виявляти та захоплювати цілі під час активного маневрування. 
Крім того, ракета отримала можливість виконувати політ на надмалій висоті, а система навігації змогла працювати в умовах радіоелектронної боротьби. 
«Враховуючи всі зміни у крилатій ракеті Р-360, а також її можливості маневрувати на маршруті польоту до цілі, стає можливим обійти зони протиповітряної оборони противника та знищити ціль у тилу ворога несподіваним ударом», – зазначали в УкрОборонПромі. 
2 листопада 2019 року поблизу Чорноморського відбулися чергові успішні пуски ракети. Для проведення випробувань була закрита морська площа у 6,3 тис. км². 
Через рік, 2 квітня 2020 року були проведені випробування ракети з інертною бойовою частиною, у рамках яких була продемонстрована робота всіх систем керування і наведення. 
Пізніше, 27 квітня, були проведені випробування ракети в умовах активної протидії засобів РЕБ. З 27 по 30 травня проводився залповий пуск двох ракет “Нептун”, а 17 червня були проведені заключні випробування. 
Р-360 “Нептун” – це ракета з нормальною аеродинамічною схемою, яка стартує з транспортно-пускового контейнера з використанням стартового двигуна. Цікаво, що перші зразки мали стартовий двигун від зенітних ракет комплексу С-125, а в подальшому – його розвиток. 
Коли ракета виходить з ТПК, розкриваються аеродинамічні поверхні стратового двигуна і ракети. 
Після від’єднання стартового двигуна вмикається основний турбореактивний двоконтурний авіаційний двигун МС-400. 
Довжина ракети з стартовим двигуном – близько 5 метрів, стартова маса – 870 кілограмів, маса проникаючої осколково-фугасної бойової частини Б-360 – 150 кілограмів. Вона приводиться в дію підривачем під час контакту з ціллю або неконтактними датчиками. 
Маси бойової частини достатньо для ураження суден, які мають водотоннажність до 5000 тонн. Крім того, з 2021 була впроваджена технологія вакуумно-кускового спорядження бойової частини вибухівкою, це значно збільшує уражаючу дію. 
ГСН забезпечує кути огляду у ±60° та здатна виявити і захопити ціль на відстані до 50 кілометрів. 
Максимальна дальність польоту ракети не перевищує 300 кілометрів, а максимальна швидкість – 900 кілометрів на годину. 
Ракета Р-360 “Нептун” входить до складу берегового мобільного ракетного комплексу РК-360МЦ “Нептун”, який призначений для виявлення та ураження ворожих суден різних класів. 
До складу комплексу входить пускова установка УСПУ-360, транспортно-заряджальна машина ТЗМ-360, транспортна машина ТМ-360, командний пункт РКП-360, цілевказання комплексу надає РЛС висвітлення надводної обстановки “Мінерал-У”. 
До складу дивізіону входять 6 пускових установок УСПУ-360, 6 транспортно-заряджальних машин ТЗМ-360, 6 транспортних машин ТМ-360 та 1 командний пункт КП-360. Боєкомплект дивізіону нараховує 72 ракети Р-360. 
УСПУ-360 – це уніфікована мобільна пускова установка, що має 4 ракети Р-360 у транспортно-пускових контейнерах. Машина обладнана системою супутникового зв’язку, що дозволяє управляти комплексом віддалено після втрати КП дивізіону. 
ТЗМ-360 – це машина, яка призначена для розміщення, транспортування та зберігання 4 ТПК з ракетами Р-360, за допомогою маніпулятора машина може самостійно перезарядити пускову установку менш ніж за 20 хвилин. 
ТМ-360 – це машина, яка призначена для розміщення, транспортування та зберігання 4 ТПК з ракетами Р-360. 
РКП-360 – це мобільний командний пункт, що обладнаний системами супутникового, КХ та УКХ зв’язку для управління елементами дивізіону. 
Випробування РК-360МЦ “Нептун” пройшли 5 квітня 2019 року. 
Першочергово комплекс був на шасі КрАЗ-7634НЕ та КрАЗ-6322, але після випробувань виявилося, що шасі має низьку надійність, до того ж у КрАЗ були фінансові проблеми, це призвело до рішення “пересадити” весь комплекс на єдине шасі Tatra 815-7. 
Перше бойове застосування “Нептуна” відбулося під час повномасштабної російсько-української війни, 3 квітня 2022 року з’явилася інформація, що ракети Р-360 уразили російський фрегат “Адмирал Эссен”. 
13 квітня 2022 року українські і російські медіа-ресурси повідомили про ураження протикорабельними ракетами російського крейсера “Москва”. 
Пізніше стало відомо, що крейсер був уражений двома ракетами, одна з яких викликала детонацію боєкомплекту і пожежу. 
У серпні повідомлялося, що силами Головного управління розвідки, неподалік села Оленівка, був знищений комплекс ППО С-400. 
Журналіст Юрій Бутусов заявив, що для серпневого удару по пускових установках 5П85СМ2-01 комплексу С-400 в Криму використовувалася модифікована версія ракети “Нептун”. 
Крім того, ще в квітні цього року представник українського оборонного відомства на умовах анонімності повідомив журналістам The Drive, що конструктори працюють над модифікацією протикорабельної ракети “Нептун” для ураження наземних цілей. 
Видання повідомляло, що нова ракета може запускатись з тієї ж пускової установки, що і “Нептун”. Вона має максимальну дальність у 400 кілометрів і бойову частину масою у 350 кілограмів. 
У перспективі, носіями Р-360 “Нептун” можуть стати повітряні і морські платформи. Як повітряний носій обрали Су-24М, бортові системи якого можуть забезпечити цілевказання ракетам, угоду на розробку авіаційної версії ракети підготували, але більше про цей проєкт інформації не було. 
Ресурс Су-24М активно підбігає до кінця через їх застарілість та активне застосування як носіїв крилатих ракет Storm Shadow/SCALP. Саме тому питання носія для Р-360 повітряного базування залишається відкритим. 
Така ж ситуація і з морськими носіями, якими повинні були бути ракетні катери проєкту “Лань”, “Веспа” і РК “Прилуки”, однак ця тема також “заглохла“. 
Ситуація з морським варіантом погіршилася після підписання меморандуму на будівництво британських ракетних катерів, протикорабельним озброєнням яких були б ракети Naval Strike Missile від компанії Kongsberg. 
Також планувалося озброїти “Нептунами” корвети типу Ada, але і ці плани не здійснилися. 
Відомо, що декілька країн цікавилися закупівлею українського РК-360МЦ “Нептун”, але найбільшого прогресу досягли у перемовинах з Індонезією, меморандум про укладення контракту був підписаний у 2020 році. 
Коростельов у липні 2021 року повідомив, що тривають перемовини з трьома країнами щодо придбання комплексу. 
