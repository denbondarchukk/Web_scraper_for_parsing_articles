Французький ніж: ударний літак Mirage 2000D та перспективи використання у ПС ЗСУ
Останнім часом, французькі засоби масової інформації повідомляють, що уряд Франції планує передати Україні ударні літаки Dassault Mirage 2000D. Вони мають великий потенціал до застосування бомбового та ракетного озброєння. Але чи справді вони так потрібні Повітряним силам ЗСУ та які вони мають переваги порівняно з іншими літаками західних країн? 
Поява спеціалізованого ударного варіанта Mirage 2000D з самого почату не була очевидною. Насамперед цей варіант розроблявся для використання у ролі носія крилатих ракет з ядерною бойовою частиною ASMP та ASMP-A як Mirage 2000N. З часом Повітряні сили Франції почали розробляти і звичайний варіант на його базі, який міг використовувати високоточне бомбове та ракетне озброєння. Новий літак, який отримав позначення Mirage 2000D, завершили у 1990 році, а свій перший політ він здійснив 19 лютого 1991 року. 
Як і варіант 2000N, він був розроблений на основі двомісного навчально-бойового літака Mirage 2000B, але з індивідуальним набором електроніки, яка дозволила йому розширити можливості у ролі ударної машини. 
Уже 9 квітня 1993 року його офіційно взяли до складу Повітряних сил Франції. Сталося це за два роки після першого польоту і було пов’язано передусім із війною у Перській Затоці, де Повітряні сили Франції показали погані можливості у нічних вильотах. Насамперед новий літак мав поліпшити здатність високоточного знищення наземних цілей під час нічних вильотів. За першочерговим планом програми до літа 1993 року повітряні сили хотіли отримати шість бортів цього типу і відповідну кількість екіпажу, який здатний ефективно використовувати авіаційні ракети AS-30L з лазерним наведенням як вдень, так і вночі. 
Взяття на озброєння нового ударного літака допомогло французьким повітряним силам конкурувати з повітряними силами Сполученого Королівства та США, які мали у своєму складі потужну ударну авіацію, розміщену в Європі. 
Перші літаки Міраж 2000D увійшли  до складу ескадрону ЕС1/3 “Navarre” на авіабазі Мон-де-Марсан. 
Оскільки це всепогодний ударний літак, він оснащений відповідними радіолокаційними, навігаційними та електронними системами, які допомагають пілоту при польотах із поганою видимістю, а також на низьких висотах. 
Літальний апарат отримав розвинену систему керування озброєнням під індексом PDLCT-S. Вона дає можливість використовувати весь спектр озброєння, що є у складі повітряних сил Франції класу повітря-земля: від звичайних бомб до крилатих ракет, а також бомб із лазерним та тепловізійним наведенням. 
Передусім на літак був інтегрований підвісний контейнер лазерного цілевказання ATLIS II, який використовувався для наведення бомб та ракет за лазерним променем. Додатково він міг використовуватися для навігації під час нічних польотів та за поганої видимості, а також для проведення розвідки та пошукових операцій. 
Для можливості використання підвісного контейнера лазерного цілевказання на літаку було встановлено два дисплеї JVN: один для пілота та один для штурмана. Вони використовувалися для відтворення картографічних зображень або картинки з камери підвісного контейнера. 
Додатково був встановлений спеціальний екран VTL, який використовувався для виведення навігаційної інформації, а також даних щодо швидкості, висоти, курсу та інших важливих даних. 
Для кращої обізнаності пілота та штурмана у просторі на борту встановлена система попередження про радіолокаційне опромінення, яка сповіщає про захоплення ворожим радаром. Крім того, додатково встановлений контейнер протидії EPAK, який містить теплові та дипольні пастки. 
На літаку встановлений імпульсний доплерівський радар Antilope 5, який використовується разом з автопілотом для автоматичного огинання рельєфу на низьких висотах. Додатково він забезпечує точну навігацію завдяки системі картографічного зчитування та інтегрований у бортову систему керування озброєнням для роботи у будь-яку погоду, вдень та вночі. Крім того, він є доповненням для наведення високоточного озброєння, як-от ракети класу повітря-земля та бомби з комбінованою головкою самонаведення. 
Слід зазначити, що на сьогодні апарат пройшов комплексну модернізацію, яка включала вдосконалення навігаційної системи ULISS 52P з можливістю глобальної системи позиціювання, оновлення системи протидії ICMS 2, що має поліпшену систему попередження про радіолокаційне опромінення SERVAL та контейнери теплових і дипольних пасток Chameleon Jammer і Spirale. 
Крім того, була встановлена система Link 16, яка дає можливість ефективніше використовувати бортове озброєння та обмінюватись інформацією з союзними літаками у реальному часі. 
Додатково був інтегрований новий підвісний контейнер лазерного цілевказання Damocles, який забезпечив кращі можливості у пошуку, наведенні та супроводженні наземних цілей за поганих погодних умов, а також має більшу роздільну здатність та використовує новий тепловізор третього покоління. 
Починаючи з 1999 року, літак почали активно використовувати французькі війська у різних конфліктах, як-от афганська війна, війна в Іраку, а також деякі операції у центральній Африці. Під час цих операцій він продемонстрував чудові можливості використання різного спектра озброєння, включаючи керовані та некеровані авіаційні бомби Mk 82, GBU-12, GBU-16, GBU-22, GBU-49 та GBU-24A/B, а також із часом крилаті ракети SCALP-EG і Apache. 
Починаючи з 2005 року, Міраж 2000D був підготовлений до капітальної модернізації, яка включала інтеграцію нового ракетно-бомбового озброєння. Ця модернізація отримала індекс Mirage 2000D-R2. Її метою було оновлення системи керування озброєнням, до якої були додані нові зразки ракетно-бомбового озброєння, що надходили до Повітряних сил Франції в період з 1994 до 2009 року. 
Таким чином, 55 найбільш придатних літаків Міраж 2000D були модернізовані в межах програми RMV (Rénovation Mi-Vie), яка має на меті збереження літаків цього типу на озброєнні французьких повітряно-космічних сил до 2040 року. 
У межах  програми модернізації відбулися такі зміни: оновлення авіоніки, додавання підвісного гарматного контейнера CC422, інтеграція нових ракет повітря-повітря MICA IR для заміни застарілих Magic-2, а також інтеграція двох нових авіаційно-керованих бомб американського виробництва GBU-48 і GBU-50. Крім того, літак зміг використовувати французькі високоточні комплекти AASM, також відомі як HAMMER. 
Високоточний комплект AASM може використовуватися з американськими авіаційними бомбами сімейства Mk-80 вагою від 100 до 1000 кг, проте Міраж 2000D має можливість скидати бомби вагою до 500 кг. 
На сьогодні у складі повітряних сил Франції перебувають близько 70 ударних літаків Міраж 2000D. Усі вони зосереджені у третьому винищувальному авіакрилі на авіабазі Нансі-Очі. Оскільки виробництво Mirage 2000D тривало з 1992 до 2000 року, авіапарк є відносно свіжим. Протягом цього часу машини пройшли декілька серйозних модернізацій, які підвищили їхні бойові можливості. 
Крім того, відповідно до планів Повітряних сил Франції, експлуатація літальних апаратів можлива до 2040 року, що підтверджує їх здатність використовуватися у бойових діях. Перші модернізовані борти повітряні сили отримали у січні 2021 року, а передача останніх має відбутися до 2028 року. 
Присутність літаків цього типу у складі Повітряних сил Збройних Сил України могла б значно підвищити передусім кількість носіїв крилатих ракет SCALP-EG та бомб AASM. 
Це пов’язано з тим, що обидва види озброєння мають відносно свого призначення велику дальність польоту. Крилата ракета SCALP-EG має максимальну дальність польоту понад 500 км, тоді як коригована бомба з високоточним комплектом AASM, яка крім головки самонаведення комплектується також ракетним двигуном, має дальність польоту до 100 км при скиді на висоті 8 км. 
Крім того, літак міг би стати потенційною заміною для парку фронтових бомбардувальників Су-24М, яких недостатньо і вони мають великий ресурс нальоту та не відповідають сучасним реаліям. 
