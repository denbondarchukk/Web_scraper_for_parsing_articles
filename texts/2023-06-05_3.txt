Black Box: як українське суспільство створило зброю, здатну бити по Кремлю
Спільний таємний проєкт Головного управління розвідки, фонду “Повернись живим” та блогера Ігоря Лаченкова Black Box завдав росіянам збитків на понад 700 мільйонів доларів. Про це заявила пресслужба ГУР. 
Доприкладу, на цю суму країна-агресор могла би придбати дев’ятнадцять винищувачів-бомбардувальників Су-34 або ж три корвети проєкту 20380 типу «Стерегущий». 
Широкий розголос Black box отримав 15 листопада 2022 року, коли ГУР оприлюднило інформацію про те, що раніше неоголошений проєкт завдав мільйонних збитків ворогу. 
«З огляду на секретність, ми не можемо розкрити деталей цієї співпраці, але її результати точно відобразяться на полі бою. За нашими підрахунками, лише за жовтень проєкт, який ми між собою називаємо Black box, завдав росії збитків на мільйони доларів. Спільно з благодійниками та усіма небайдужими українцями ми й надалі будемо впливати на бойову спроможність ворога», — пояснив тоді начальник ГУР генерал-майор Кирило Буданов. 
Невідомо, чи причетні виготовлені в рамках проєкту Black box безпілотники до вибухів, які сталися на території РФ з листопада 2022 по травень 2023. Можливо, деталі цих подій будуть розкриті широкому загалу згодом. 
Того ж дня фонд “Повернись живим” та блогер Ігоря Лаченкова масштабували проєкт до 230 мільйонів гривень. 
На результати довго очікувати не довелось, наступного дня, 16 листопада, в Орловській області РФ стався вибух. Спалахнула нафтобаза у селищі Стальний Кінь. 
«Сьогодні близько 4 ранку, ймовірно безпілотний летальний апарат здійснив підрив нафтобази в селі Стальний Кінь. Постраждалих немає. На місці працюють оперативні служби», – повідомили росіяни. 
Ввечері 22 листопада жителі тимчасово окупованого Севастополя почули вибухи і стрілянину, а о 18:00 за місцевим часом, представники окупаційної влади заявили: «Триває атака безпілотників. За попередньою інформацією два БПЛА вже збито. Усі сили та служби перебувають у бойовій готовності». 
5 грудня російські джерела заявили, що невідомий безпілотник атакував аеродром в Енгельсі, де базуються стратегічні бомбардувальники Ту-95 MC, які завдають ракетних ударів по Україні. 
За даними російських джерел, вранці 5 грудня неопізнаний літальний апарат упав на злітно-посадковій смузі місцевого аеродрому, через що пошкоджень зазнали два літаки, дані про які не уточнюють. Також повідомили, що поранення отримали дві людини – їх доставили до місцевої лікарні. 
Згодом, у мережі з’явилися супутникові знімки аеродрому в Енгельсі, які підтверджують: щонайменше один Ту-95 зазнав пошкоджень і, ймовірно, загорівся. 
До збору на Black box долучилось все українське супсільство: і звичайні громадяни, й український бізнес. Серед компаній, які донатили великі суми коштів, були PLVision, EVA, Intellias, COMFY, Sombra, Uptech, MTI hi-tech distribution, Uklon, ELEKS та інші. 
Суму зібрали досить швидко, про завершення збору оголосили на Facebook-сторінці фонду “Повернись живим” 13 грудня 2022 року. На збір 230 млн грн знадобилося всього 28 днів. 
Вже 26 грудня на території РФ пролунали нові вибухи. Знову “прилетіло” по авіабазі в Енгельсі у Саратовській області. Перед вибухами та спалахом, який зафіксували камери, було чути звук, що схожий на роботу реактивного двигуна. 
Вранці у міноборони РФ заявили, що нібито близько 1:35 за московським часом або 0:35 за Києвом на підльоті до Енгельсу було збито український безпілотник. Унаслідок падіння уламків загинуло троє військових, а техніка на аеродромі не постраждала. 
«Внаслідок падіння уламків безпілотника троє російських військовослужбовців технічного складу, які перебували на аеродромі, зазнали смертельних поранень», – заявили окупанти. 
Ранок 6 лютого 2023 року став шоком для росіян: невідомий український безпілотник, що за повідомленнями російських ЗМІ ніс на собі ОФАБ-100-120, вибухнув біля міста Калуґа, що всього за 160 кілометрів від ворожої столиці. 
Із цього дня кількість зафіксованих невідомих БпА у Центральному федеральному окрузі Росії тільки зростала. 
За лютий-березень росіяни повідомили про атаки безпілотників на нафтобазу у Туапсе Краснодарського краю та нафтосховище “Транснефть-Дружба” у Бєлгородській області. 
Апогеєм “хлопків” біля Москви на початку 2023 року стали дві події. Перша – це падіння 28 лютого невідомого БпА, схожого на UJ-22 Airborne виробництва української компанії “Укрджет”, біля села Губастове в Коломенському районі. Безпілотник упав всього за сто метрів від газової компресорної станції “Воскресенськ”. 
Другою подією став вибух у передмісті Коломни 2 березня. Там місцеві жителі чули звук реактивного двигуна. Відомо, що на південь від міста Коломна розташований склад боєприпасів (військова частина 63184), а на південний схід – стратегічний об’єкт військового зв’язку “Луховиці-3”. Також у Коломні розташований центр безпілотної авіації міноборони РФ. 
Після цього, у березні, безпілотники атакували Джанкой, у квітні Бєлгородський аеропорт та військомат у Брянській області. 
3 травня було атаковано одразу три об’єкти противника – це нафтобаза у Краснодарському краї, військовий аеродром у Брянській області та резиденція Путіна у Москві. 
Росіяни повідомили, що для атаки на аеродром використали 5 БпА, два з них начебто були знищені зі стрілецької зброї, ще два – вибухнули на території аеродрому. Ще один безпілотник виявити не змогли. 
Резеденцію Путіна у Москві атакували двома безпілотниками: вони розірвалися над куполом Сенатського палацу Кремля. 
Нагадаємо, що офіційна російська пропаганда не забуває стверджувати, що Москву атакували вперше з часів Другої світової війни. 
Травень був дуже “плідним” на повідомлення про атаки БпА у європейській частині РФ та тимчасово окупованих територій України. Так, 7 травня, за словами місцевої влади, український Севастополь атакували близько 10 безпілотників, один з яких впав у районі мису Фіолент. 
А 26 травня росіяни знову повідомили, що Краснодар атакували безпілотники. Відео прольоту одного з них зафіксували місцеві жителі. 
Також жителі краю знайшли серед поля безпілотник схеми “крило”, який вибухнув після приїзду спеціальних служб. 
«За годину, коли на місце виявлення безпілотника вже почали з’їжджатися співробітники поліції і спецслужб, дрон вибухнув. За попередніми даними, внаслідок вибуху ніхто не постраждав», – повідомляє російський Telegram-канал. 
29 травня БпА атакували нафтобазу біля Козачої бухти, що у Севастополі. За оцінками окупаційної адміністрації українського міста, площа пожежі склала 1000 кв. м. Їй присвоїли 4 ранг складності. 
30 травня Москву, за даними російського видання Baza, атакували близько 25 БпА, які судячи з відео очевидців, мають аеродинамічну схему “качка”. 
Безпілотники помітили в районі Немчинівки, Одинцово та Барвіхи. Також помітили безпілотники, що летять у напрямку Моски з боку Нової Риги. 
Ще один безпілотник влетів у верхні поверхи житлового будинку в Москві на вулиці Профспілковій, пошкоджений фасад і вікна будинку. 
«Сьогодні рано-вранці внаслідок атаки БПЛА в кількох будинках відбулися незначні пошкодження. Усі екстрені служби міста знаходяться на місцях подій. Вони з’ясовують обставини того, що сталося. Наразі ніхто серйозно не постраждав», – заявив мер Москви Сергій Собянін. 
Базуючись на повідомленнях очевидців, редакція “Мілітарного” підготувала мапу фіксації безпілотників над Москвою. 
Претендентів на роль безпілотників, які можуть входити до проєкту Black box, досить багато. Судячи з повідомлень очевидців, які чули звуки роботи реактивного двигуна перед вибухами і фіксували обломки, одним з таких БпА може бути Ту-141 “Стриж”. Він був прийнятий на озброєння радянської армії у далекому 1979 році. 
“Стриж”, за основним задумом, це оперативно-тактичний розвідувальний безпілотник, що призначався для ведення розвідки на глибину до 400 кілометрів від лінії фронту. Максимальна дальність його польоту становить 1000 кілометрів. 
Такий безпілотник оснащували засобами для фото й інфрачервоної розвідки. Це дозволяє використовувати його при будь-яких умовах і в будь-який час доби. Серійне виробництво літака “Стрижа” розгорнули в 1979 році на Харківському авіаційному заводі. 
Для ураження наземних цілей, була проведена модифікація, в рамках якої було демонтовано розвідувальне обладнання та система приземлення, а замість неї інтегрована, очевидно, нова інерціальна система з коригуванням по GPS, а також вмонтована готова бойова частина. 
Ще одним компонентом Black box може бути J-22 Airborne виробництва української компанії “Укрджет”, обломки, що схожі на компоненти цього БпА раніше знаходили біля села Губастове в Коломенському районі. 
UJ-22 Airborne — багатоцільовий безпілотний авіаційний комплекс, що здатний нести 82-мм міни для ураження живої сили, об’єктів та техніки противника. Вперше його показали на міжнародній виставці озброєнь “Зброя та безпека 2021”. 
Безпілотник має два режими польоту – радіокомандний у реальному часі і автономний. У першому він може пролетіти близько 100 кілометрів, у другому – 800. 
Третім БпА, який може бути задіяний у проєкті вважають “Бобер”. Його характерні особливості помітили на безпілотниках, що атакували Моску. 
Оприлюднені відео з Москви демонструють, що один із безпілотників, який летів над Рубльовкою, мав аеродинамічну схему «качка» з бензиновою силовою установкою, яка приводить в рух штовхаючий гвинт ззаду. 
Назва четвертого БпА, який може входити до Black box поки що невідома. Відомо, що він має кумулятивний заряд КЗ-6, який призначений для пробиття бронетехніки чи стін. 
Вважається, що робочий діапазон цього українського безпілотника невідомого призначення становить 600-1000 км. 
Вперше такий безпілотник зафіксували в Тульській області в березні цього року. Також він використовувався для удару по Ільському нафтопереробному заводу під Краснодаром. 
Українське суспільство своїми руками створило “зброю помсти”, яка може уражати об’єкти противника на відстані більше 400 кілометрів від кордонів України. Невеликі розміри, тихий хід і мала висота польоту дозволяють цим безпілотникам проходити непоміченими через ППО противника, а уражені ними об’єкти стократно компенсують їх вартість. 
