Storm Shadow в Україні: перший місяць ударів по ворогу британськими крилатими ракетами
Україна давно зверталася до країн Заходу з проханням передати далекобійну зброю для ураження по тилу та логістичних шляхах забезпечення російських окупаційних військ. 
Представники влади і військового командування України просили надати ЗСУ американські тактичні балістичні ракети ATACMS з дальністю ураження до 300 км. 
Однак замість ATACMS Україна у травні несподівано отримала допомогу з Британії – авіаційні крилаті ракети Storm Shadow із заявленою дальністю пуску понад 250 кілометрів. 
Ці ракети передусім призначені для знищення стаціонарних цілей в тилу противника. 
Франко-британська Storm Shadow/SCALP EG це авіаційна ракета класу «повітря-земля» дальньої дії. Вона призначена для подолання систем ППО та знищення важливих стаціонарних і нерухомих цілей, зокрема бункерів. 
Ракета завдовжки 5,1 метра має польотну масу до 1300 кг, а маса її бойової частини – 450 кг. 
Ракету розробляли компанії Matra (Франція) і British Aerospace (Велика Британія) з другої половини 1990-х років до початку нульових. Зараз її виробляє консорціум MBDA. 
У 2003 році Storm Shadow/SCALP EG прийняли на озброєння Франції та Великої Британії. Також ці ракети перебувають на озброєнні кількох інших країн. 
Французький варіант ракети під назвою (SCALP EG) та британський (Storm Shadow) загалом ідентичні, відмінності полягають лише в програмному забезпеченні та літаках, які призначені для несення цієї ракети. 
Заявлена дальність пуску крилатої ракети Storm Shadow/SCALP EG складає понад 250 км у експортному варіанті й до 560 км для армії Франції та Британії. 
Ракета під час польоту до цілі керується потрійною навігаційною системою, використовуючи інерційну навігацію, GPS та відстеження рельєфу місцевості. 
Кінцеве наведення на ціль здійснюють за рахунок інфрачервоного самонаведення та автоматичних алгоритмів розпізнавання цілі. 
Наразі Storm Shadow/SCALP EG інтегровані на літаки Eurofighter Typhoon, Dassault Rafale, Panavia Tornado та Dassault Mirage 2000. 
Також віднедавна ці ракети застосовують і Су-24 Повітряних сил ЗС України. 
Із травня українська бойова авіація для ударів по об’єктах російських загарбницьких військ на тимчасово окупованій території застосовує британські високоточні крилаті ракети Storm Shadow. 
Цю зброю Велика Британія передала Україні як військову допомогу для протистояння російському повномасштабному вторгненню, яке розпочалося 24 лютого 2022 року. 
У лютому прем’єр-міністр Великої Британії Ріші Сунак заявив, що його країна стане першою, яка надасть Україні зброю великої дальності. 
11 травня телекомпанія CNN з посиланням на кількох західних високопосадовців повідомила, що Велика Британія поставила Збройним Силам Україні крилаті ракети Storm Shadow авіаційного базування. 
Згодом британський державний секретар з питань оборони Бен Воллес підтвердив передачу Україні цих ракет. 
Рішення про передачу цього озброєння ухвалили після неодноразових прохань України надати більше зброї для протидії російській агресії. 
Бен Воллес заявив, що ракети “дозволять Україні відкинути російські сили, які перебувають на українській суверенній території”. 
Також він сказав, що Велика Британія ухвалила це рішення після того, як Росія “продовжила йти темним шляхом”, атакуючи цивільну інфраструктуру в Україні. 
“Передача цих ракетних систем дає Україні найкращий шанс захистити себе від жорстокості Росії”, – сказав державний секретар з питань оборони Бен Воллес в Палаті громад. 
Українські літаки радянського виробництва переобладнали під використання крилатих ракет Storm Shadow. 
Міністр оборони України Олексій Резніков 24 травня оприлюднив листівку з фронтовим літаком-розвідником Су-24МР, на якому, ймовірно, встановлена крилата ракета Storm Shadow. 
Її підписав для українських льотчиків міністр оборони Великої Британії Бен Воллес, який погодив передачу Україні Storm Shadow. Заявлена дальність пуску цієї крилатої ракети складає понад 250 кілометрів. 
Пізніше у червні у соцмережах опублікували зображення з польотом українського Су-24 з двома британськими ракетами під крилами. Борт летить для виконання бойового завдання з ураження об’єктів російських окупантів на тимчасово захоплених територіях України. 
Ймовірно, для застосування цих ракет з Су-24 використали досвід і технічні рішення з адаптації українських бойових літаків радянського виробництва до американських протирадіолокаційних ракет HARM та коригованих високоточних авіабомб з комплектом JDAM, які українська авіація використовує для ударів по російських окупантах. 
На наступний день після повідомлення, що авіація ЗСУ отримала британські крилаті ракети Storm Shadow, росіяни заявили про те, що українські військові вже застосовують цю зброю. 
Східний напрямок 
12 травня у центрі тимчасово окупованого Луганська пролунали вибухи. Очевидці у соцмережах повідомляли про пожежу на території колишнього Машинобудівного заводу “100” – підприємства “Поліпак”. 
Тоді достеменно було невідомо, яка зброя була застосована, але росіяни теж заявили про удар крилатими ракетами Storm Shadow. 
Поряд з місцем вибуху місцеві жителі знайшли залишки авіаційної ракети-приманки ADM-160B MALD. Її призначення – відволікання на себе ворожих систем ППО. 
Це може свідчити про застосування саме крилатих ракет: “приманки” відволікали російську протиповітряну оборону, а крилаті ракети уразили визначені об’єкти, що використовуються окупантами. 
Примітно, що про передачу Сполученими Штатами ракет ADM-160B на озброєння України раніше не повідомлялось. 
Далі ракетні удари по окупованому Луганську продовжилися. 
Так, зранку 13 травня у підконтрольному росіянам місті знову пролунав вибух. Тоді було заявлено про ракетний удар по селищі Ювілейний, що у передмісті окупованого Луганська. 
Була інформація про ураження будівлі колишнього університету внутрішніх справ. За даними деяких російських медіа, там могли перебувати військові російської окупаційної армії. 
А 15 травня в окупованому Луганську знову пролунав вибух. Росіяни заявили про завданий ракетний удар по місту. 
За повідомленнями у соцмережах, цього разу уразили будівлю колишнього вищого авіаційного училища штурманів. У цій будівлі могла бути військова база чи казарма з особовим складом російських окупаційних військ. 
8 червня імовірно крилатими ракетами Storm Shadow також було завдано ударів по об’єктах РФ на території окупованого Луганська. 


 
Було уражено територію промислових підприємств – Заводу імені Жовтневої революції, фабриці «Глорія Джинс» та заводу «Луганськцентрокуз». 
На цих підприємствах окупанти ремонтували свою пошкоджену військову техніку. 
Після цього росіяни показали фото знайдених частин ракети, імовірно носовий обтікач Storm Shadow. 
Південний напрямок 
Також, імовірно, авіаційні крилаті ракети Storm Shadow українська авіація застосовує і для ударів по окупантах на півдні. 
19 травня у передмісті окупованого Маріуполя та районі аеропорту пролунали потужні вибухи. 
Місцеві мешканці оприлюднили низку відео з потужними вибухами. 
Росіяни тоді заявляли, що нібито прилетіло чотири невстановлені ракети. 
А вже зранку 21 травня у тимчасово окупованому Бердянську у Запорізькій області теж пролунала серія вибухів. 
Місцеві Telegram-канали повідомили, що в районі захопленого росіянами аеродрому була пожежа, очевидці бачили густий дим. 
26 травня в окупованому Маріуполі в районі підприємства “Азовсталь” пролунали потужні вибухи. 
Російська окупаційна влада заявила, що Україна нібито застосувала дві крилаті ракети Storm Shadow. 
Маріуполь захоплений російськими військами у травні 2022 року після майже трьох місяців запеклих боїв. За цей час у місті було зруйновано значну частину будинків та інших об’єктів. Наразі точна кількість загиблих в місті невідома. 
27 травня вже поблизу тимчасово окупованого Бердянська прогриміли сильні вибухи. Спочатку в окупованому місті лунала повітряна тривога, а потім люди почули гучні звуки. 
Пізніше на місце влучання попрямували пожежні автомобілі, а в повітрі кружляла авіація росіян. 
Місцеві партизани заявили, що прилетіло на полігон окупантів. Проте заступник голови Бердянської районної ради Віктор Дудукалов заявив, що вибухи трапились на базах відпочинку “Хімік” та “Весна” на узбережжі Азовського моря, де перебував особовий склад ворога. 
Також у той день потужні вибухи пролунали на території заводу «Азовкабель». 
Імовірно, були завдані удари по російських військових складах, які розмістили на території заводу. 
Вже 2 червня критично важливі для російських військ об’єкти на окупованому півдні знову зазнали ракетного удару. 
Близько 12:00 ракети прорвалися крізь протиповітряну оборону окупантів та поцілили по морському порту в Бердянську, який росіяни використовують для доставки морем боєприпасів та іншого військового майна. 
Українське місто Бердянськ та Бердянський район російські окупаційні війська захопили наприкінці лютого 2022 року. 
Більшість із усіх цих уражених російських об’єктів перебувають за межами дальності ураження іншого озброєння, яке мають ЗСУ, зокрема, і сучасних західних систем, доприкладу HIMARS. 
Тому, імовірно, для цих та інших ударів українські військові використали саме нещодавно отримані від Великої Британії авіаційні крилаті ракети Storm Shadow, під використання яких уже пристосовані бойові літаки радянського виробництва, що нині перебувають на озброєнні Повітряних сил Збройних сил України. 
Міністерство оборони України розкрило результативність використання крилатих ракет Storm Shadow, отриманих від Великої Британії. 
Голова обороного відомства Олексій Резніков розповів, що українські військові використовують ці далекобійні авіаційні ракети зі 100% ефективністю. 
«Зі всієї кількості пусків Storm Shadow, які вже відбулися, всі 100% – влучні ураження по цілях, визначених Генеральним штабом – 100 на 100», – розповів міністр оборони. 
Ракети Storm Shadow показали свою здатність проходити скрізь російську протиповітряну оборону на окупованих територіях і завдавати ударів по важливих військових об’єктах російських загарбників. 
Застосування британських крилатих ракет авіаційного базування дозволяє розширити бойові спроможності українських бойових літаків. 
Також не варто забувати і про психологічний фактор впливу на супротивника. Тепер ворог знає про здатність української армії завдавати точкових і болючих ударів на великих відстанях. 
