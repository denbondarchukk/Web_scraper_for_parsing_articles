Подолання мінних полів: виклик для українського наступу
Мінно-вибухові загородження російських окупаційних військ стали викликом для українських сил при проведенні наступальної кампанії у 2023 році. 
Перші дні українського наступу у Запорізькій області виявили, що росіяни створили дуже щільні мінні поля на лініях своєї оборони 
Головнокомандувач Збройних Сил України Валерій Залужний у статті видання The Economist заявив, що одним з важливих компонентів, який має забезпечити швидше просування українських сил є – технології розмінування, оскільки західні поставки спеціалізованої техніки для розмінування виявилися недостатніми з огляду на масштаби російських мінних полів, які місцями простягаються на 20 км. 
«Коли ми прориваємося через мінні поля, Росія швидко відновлює їх, випускаючи нові міни на відстані», – зазначив головнокомандувач. 
Для розширення українських можливостей у розмінуванні пропонується застосовувати багатоспектральні прилади на основі технології LiDAR для виявлення мін, які можна встановлювати на безпілотники, а також систем для постановки димових завіс, щоб приховувати роботу саперів від засобів розвідки і ураження противника. 
Крім того, пропонується використовувати списаних реактивних авіаційних двигунів, водометів та касетних артилерійських снарядів для пророблення проходів у мінно-вибухових загородженнях. 
Основу інженерних загороджень становлять мінно-вибухові загородження. Їх встановлюють за допомогою загороджувачів, дистанційних систем мінування або вручну. Міни різних типів призначенні для ураження живої сили, техніки і руйнування об’єктів противника. 
За призначенням міни розподіляються на: 
Для створення загороджень установлюють мінні поля, групи мін, окремі об’єктні міни та фугаси, вузли загороджень, смуги загороджень або зони загороджень. Своєю чергою, мінно-вибухові загородження поділені на: керовані та некеровані. 
Загородження, які встановлюються дистанційними системами мінування, влаштовуються за короткі терміни у будь-який час доби. Для дистанційного встановлення мін залучають спеціальні установки та машини, артилерію й авіацію. 
При подоланні мінно-вибухових загороджень у них проробляють проходи для проходження військ і техніки. Залежно від умов, існуючих засобів розмінування та характеристик загороджень і особливостей місцевості, проходи в мінних полях можуть пророблятися такими способами: вибуховим; механічним; вручну; комбінованим. 
Для створення проходів у мінних полях танки та інженерні машини оснащуються мінними тралами, які діляться на: коткові натискної дії, ножові (мінний плуг) та комбіновані котково-ножові. Вони є колійні та ті, що створюють суцільний прохід. Також існують й ланцюгові трали, які шляхом швидкого обертання десятків ланцюгів з металевими наконечниками знешкоджують протитанкові й протипіхотні міни, що знаходяться в землі. 
Колійний трал при русі мінним полем робить прохід, що складається з двох колій. За необхідності та обстановки для розширення смуги проходу в мінному полі одночасно можна використовувати декілька колійних тралів, або здійснювати три-чотири проходи одним тралом чи вручну саперами. Прохід у мінному полі можна позначатися спеціальними мітками фарбою, що світиться або покажчики. 
Мінні трали, що створюють суцільний прохід порівняно малопоширені через значну масу, що затрудняє їх використання на основних бойових танках, однак такі трали частіше використовують спеціалізовані інженерні машини. 
Коткові мінні трали знешкоджують міни шляхом передачі тиску сталевих катків на міни натискної дії, що призводить до їх підриву. Для забезпечення більшого тиску металеві катки робляться максимально важкими. Швидкість пророблення проходів в ідеальних умовах – 8-12 км/год. 
Ножові мінні трали мають форму відвалу із закріпленими на його нижній кромці спеціальними ножами, які виорюють міни перед гусеницями танка, після чого вилучені міни відкидаються за зовнішню межу проходу відвалом. При різних умовах і типах грунту, швидкість вилучення мін становить – 6-12 км/год. 
Своєю чергою у конструкції комбінованих мінних тралів одночасно використовують кілька принципів розчищення проходу. Зокрема, широкого поширення набули катково-ножові танкові трали. 
Також є бойкові трали, обладнання яких являє собою горизонтальний обертовий пристрій, що розташовується над землею, на якому кріпиться велика кількість оснащених ударними наконечниками ланцюгів. Під час роботи пристрій починає обертатися з великою швидкістю, а ланцюги з силою вдаряються об ґрунт, підриваючи або відкидаючи міни. 
Такі трали відрізняються більшою надійністю та живучістю конструкції, проте швидкість їх роботи значно нижча, ніж у мінних тралів іншої конструкції, також роботу цих тралів здалеку може побачити ворог через хмару пилу і частинок ґрунту, що здіймаються у повітря під час роботи тралу. А з наявністю у ворога розвідувальних дронів, виявити будь-яку техніку набагато легше. 
Від радянського союзу Збройним Силам України в спадок залишилися танкові колійні трали КМТ різних модифікацій. Ймовірно, найбільш поширенішими, наразі є ножевий колійний мінний трал КМТ-6 і катково-ножевий колійний трал КМТ-7. 
Трал КМТ-6 є індивідуальним навісним обладнанням для забезпечення подолання танком мінно-вибухових загороджень (мінних полів) із протитанкових мін. Це обладнання зазвичай не призначене для створення проходу в мінних полях для інших танків. 
Принцип роботи трала ґрунтується на викопуванні мін та відкиданні їх за межі проекції гусениць. Для подолання мінних полів із протиднищевих мін (контактних) трал оснащений двома відкидними штангами, які зачіпають за антену (штир) міни та викликають передчасне спрацювання такої міни. Для подолання мінних полів з протиднищевих неконтактних мін КМТ-6 оснащуються електромагнітними пристроями, які, впливаючи на підривники своїм потужним електромагнітним полем, викликають передчасний вибух таких мін. 
При робочому положенні трала в ґрунт заглиблюються три похилих ножа, які прорізають ґрунт. При зустрічі ножа з міною остання починає підніматися вгору по ножу, таким чином викопуючись, після цього міна потрапляє на площину відвалу та зісковзує на бік залишаючись лежати на поверхні землі поза габаритів танка. 
КМТ-7 – катково-ножевий колійний трал призначений для пророблення колійних проходів у мінних полях з протитанкових протигусеничних та протиднищевих мін контактного типу. Навісне обладнання загальною вагою 7,5 тонн складається з двох каткових секцій та трала КМТ-8 ножевого типу. 
Принцип роботи трала заснований на примусовому підриві міни при наїзді впжкого  металевого катка на протигусеничну міну або нахилі антени протиднищевої міни, що зачепився за неї ланцюгом, прокладеним між катковими секціями. Ножеві секції КМТ-8 грають роль страховки, що захищає танк із тралом у разі, якщо протигусенична міна з якихось причин не вибухнула під катком трала. Його дія ґрунтується на викопуванні протигусеничних мін та відкиданні їх за межі проекції гусениць танка. 
В Україні налагоджено виробництво танкових тралів аналогічних за конструкцією радянських колійних КМТ-7. У жовтні 2023 року, компанія “Метінвест” повідомила, що в межах ініціативи “Сталевий Фронт” налагодила серійне виробництво такого обладнання. 
Аналогічні колійні трали закуповував й український благодійний фонд Сергія Притули за кошти небайдужих людей та відповідального бізнесу. 
Вони необхідні для оснащення танків бригад Сил оборони України, які зараз залучені в наступі та потребують такого обладнання для проходження російських мінних полів. 
Зокрема, під час звільнення від російських окупантів території Харківської області, у вересні 2022 року, українські військові для просування замінованими ділянками використовували тральщики на базі танка Т-64А. 
Українські військові для подолання мінно-вибухових загороджень застосовують спеціалізовані інженерні машини та мінні розгороджувачі, передані країнами Заходу в межах військової допомоги для протистояння російському вторгненню. 
Німеччина передала Україні броньовані машини розмінування Wisent 1 для прориву російських мінних полів на окупованій території. Броньована машина оснащеної мінним плугом від Pearson Engineering, що створює суцільний прохід на всю ширину техніки. 
Крім того, Wisеnt 1 оснащений системою розмітки розмінованого проходу, щоб водії техніки, яка рухатиметься проходом бачила його межі. Балістичний захист машини відповідний до стандарту НАТО STANAG 4569 Level 5 та захист від мін Level 3 забезпечують максимально можливу безпеку екіпажу. 
Південна Корея у вересні цього року анонсувала передачу Україні двох бойових машин розмінування K600 створені на базі танка Type 88 (К1). На машині встановлений повноширокий лопатевий трал (мінний плуг) від британської компанії Pearson-Engineering. Завдяки цьому обладнанню міни, які знаходяться під землею підіймаються на поверхню та відкидаються по сторонах від машини. Глибина розмінування – 30 сантиметрів. 
Також на К600 встановлена екскаваторна стріла з ковшем, вона забезпечує можливість розгрібати землю, та викопування котловани для контрольованого підриву мін. Варто зазначити, що перша демонстрація К600 відбулась у 2018 році, наразі вона є найдосконалішою машиною розмінування у сухопутних силах армії Південної Кореї. 
Своєю чергою Фінляндія поставила Україні машини розмінування Leopard 2R виробництва компанії Patria. Вона розробила її для фінської армії, взявши за базу шасі основного бойового танка Leopard 2A4. На замовлення фінського міноборони переробили десять таких машин. 
Вони можуть бути оснащені мінними плугами, бульдозерним ковшом і автоматизованою системою маркування. Також машина має великокаліберний кулемет НСВТ калібру 12,7-мм для захисту. Екіпаж складається з двох осіб: механіка-водія та командира машини. 
Збройні Сили України також мають у своєму розпорядженні американські штурмові машини розмінування M1150 на базі M1 Abrams. Про її отримання стало відомо у листопаді 2023 року. 
Вага M1150 Assault Breacher Vehicle складає 72 тонни, довжина – 12 метрів, екіпаж складається з 2 осіб. У рух машину приводить газотурбінний двигун потужністю 1500 кінських сил. Машина була прийнята на озброєння у 2009 році, з того часу, за приблизними оцінками, було виготовлено близько 239 одиниць. 
Попереду встановлений спеціальний мінний трал шириною у 4,2 метри. Для дистанційного розмінування місцевості машина має дві пускові установки M58 MICLIC. Ці установки можуть створити у мінному полі коридор завдовжки 100 метрів і завширшки 8 метрів. Для самооборони екіпаж може використовувати великокаліберний кулемет M2 Browning. 
Крім того, на озброєння надійшли бронеекскаватори для розмінування Ahlmann AS200. Імовірно, їх передала Німеччина у межах військової допомоги. Ці машини оснащені ланцюговим пристроєм для розмінування. Броня машини захищає від уламків боєприпасів різного типу. 
Разом з американськими бронетранспортерами Stryker українські військові отримають певну кількість каткових мінних тралів Light Weight Mine Roller (LWMR). Система має малу вагу, при цьому використовує гідравлічну енергію для передачі частини ваги транспортного засобу на роликові колеса. Це створює достатній тиск для спрацювання мін. 
LWMR можна швидко прикріпити до бронемашини або від’єднати. Трал перевірений в бойових умовах і перебуває на озброєнні армії США та канадських збройних сил. 
Варто нагадати, що  українським військовим ще у 2021 році передали мінні трали Spark для армійських автомобілів HMMWV. 
Вони призначені для пророблення проходів в мінно-вибухових загородженнях, супроводження колон військової техніки в умовах застосування противником мін, саморобних вибухових пристроїв та фугасів. 
Окрім механічного способу розмінування використовують і вибуховий для знешкодження протипіхотних та протитанкових мін і фугасів. 
В Україні до початку російського повномасштабного вторгнення в лютому 2022 року, були на озброєнні радянські установки розмінування УР-77 “Метеорит” та УР-83П. 
Самохідна гусенична плаваюча установка розмінування УР-77 “Метеорит” призначена для створення проходів у мінних полях шириною до 6 метрів. Також деякі протипіхотні міни, при детонації заряду даної установки, можуть вибухати в смузі шириною до 15 метрів. 
УР-77 створена на базі самохідної гаубиці 2С1 «Гвоздика». Серійно виготовляється від 1978 року. На шасі розміщуються дві пускові направляючі для ракет типу ДМ-140 та відсіки з детонуючими зарядами УЗП-77 або УЗ-67. Заряд являє собою шланг (капронова оболонка) діаметром 7 сантиметрів та довжиною 93 і 83 метри відповідно, наповнений вибухівкою і гальмівним канатом всередині. 
Боєкомплект установки складається з двох подовжених зарядів з твердопаливними буксирними ракетами. Одного заряду достатньо для створення проходу довжиною 90 і шириною 6 метрів у мінному полі. Міни вибухають через вплив на їх детонатори ударної хвилі від вибуху детонуючого заряду. 
Установка висувається до мінного поля та зупиняється на відстані від 200 до 500 метрів (для УЗ-67 до 350 метрів). Пуск заряду відбувається з короткої зупинки, або на плаву. Буксирувальна ракета сходить з направляючої та летить по траєкторії витягуючи за собою гнучкий зарчд наповнений вибуховою речовиною. 
Після віддалення ракети з зарядом від установки на довжину гальмівного канату, який закріплено за носовій частині установки УР-77 “Метеорит”, відбувається падіння заряду на мінне поле та від’єднання ракети. Механік-водій вирівнює заряд, підтягуючи його, здаючи назад. Після цього командир з пульта подає команду на підрив заряду та відстріл гальмівного канату. 
Під час запуску заряду та розмінування екіпаж залишається всередині машини. Час повного циклу розмінування становить близько 3–5 хвилин. Перезаряджання займає близько 30-40 хвилин. 
Переносна установка розмінування УР-83П прийнята на озброєння у 1983 році, призначена для пророблення проходів в мінних полях. 
Установка розмінування УР-83П складається з направляючої стійки, анкерного пристрою, двох касет з 22 секціями детонуючого кабелю ДКРП-4, двох реактивних двигунів ДМ-70, двох гальмівних канатів, вузла передачі детонації, підривника ВР-04, з’єднувального троса, пускового пристосування, ЗІП. Маса всього комплекту – 1810 кілограмів. 
У вересні 2023 року, військові Державної спеціальної служби транспорту прилаштували установку розмінування УР-83П у кузов вантажівки КамАЗ-5350 для дій у наступі. Це дало можливість покращити мобільність установки та зменшити час на переведення її у бойове положення. 
Восени 2022 року Сполучені Штати почали постачати українським військовим установки розмінування M58 MICLIC (Mine Clearing Line Charge) в мережах оборонної допомоги. Пристрій використовується для створення безпечного проходу у мінному полі. 
Система складається з причіпного шасі M353 або M200A1, пускової установки, комплекту для стрільби M147, заряду M58A3 та 127-мм реактивного снаряда MK22 Mod 4. Її застосування дуже схоже на принцип дії радянської переносної системи розмінування УР-83П. 
Українські військові розповіли , що спочатку на мінне поле відправляють танки з тралами. Коли танк знаходить першу міну, він подає знак та відходить назад. Потім починає працювати MICLIC. 
Гнучкий заряд заповнений вибухівкою запускається за допомогою твердопаливного ракетного двигуна Mk22 і після падіння на мінне поле – вибухає, розчищаючи смугу довжиною 100 метрів і шириною вісім метрів. Пускова установка багаторазова і може бути перезаряджена новим зарядом за 30 хвилин. 
Через активне застосування Україною американських комплексів розмінування M58 MICLIC для створення проходів для техніки у російських мінних полях. Ці системи стали пріоритетною ціллю для російських окупантів. 
До розмінування мінно-вибухових загороджень під час українського наступу і розмінування вже звільнених територій залучають інженерно-саперні групи Командування Сил підтримки ЗСУ, ДСНС та інші, в тому числі й міжнародні організації. 
Для знешкодження мін військові використовують: персональні та групові комплекти розмінування; металошукачі; щупи; набори для дистанційного знешкодження мін та інші засоби і обладнання. 
Зокрема, благодійний фонд “Повернись живим” допомагає ЗСУ у забезпеченні саперних груп, передаючи їм обладнання, відповідні засоби і позашляховики. 
Наявність російських обширних та щільних мінних полів з різними типами протипіхотних і протитанкових мін на тимчасово окупованій території України у взаємодії з російською авіацією та артилерією призвело до того, що українське військове командування було вимушене змінити тактику застосування підрозділів на цих напрямках. 
За різними оцінками, на Запорізькому напрямку густина мін досягає близько 1500 мін на квадратний кілометр. Російська армія мінує захоплені українські території, чергуючи лінії протитанкових та протипіхотних мін, іноді в хаотичному порядку. 
Мінно-вибухові загородження фактично стали основою російського підходу до стримування контрнаступу ЗСУ у 2023 році. Замість того, щоб проривати російську оборону на півдні на БМП і танках, як Україні ради західні партнери, українські військові почали діяти малими переважно піхотними групами під прикриттям артилерійського вогню. А розмінування почали здійснювати у багатьох випадках – вручну, бо техніка для розмінування дуже бракує, і вона є пріоритетною ціллю для російських окупантів. 
