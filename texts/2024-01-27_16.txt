Bradley: американський ковбой на українському полі бою
Американські бойові машини піхоти Bradley на українському полі бою проявили себе потужною силою. 
Сполучені Штати надавали Україні ці БМП для допомогти у наступальних операціях на Запоріжжі. 
Проте вони також себе успішно проявили у ході оборони на авдіївському напрямку. 
У грудні 2022 року Сполучені Штати почали розглядати можливість відправлення Україні бойових машин Brаdley. 
Наступного місяця українських військових з 47-ї окремої механізованої бригади відправляють до Німеччини на навчання на цих БМП. 
Навчання проходило на базі загальновійськової підготовки у Графенвері, що у Баварії. 
Військовим для навчання надали бронемашини Bradley у версії M2A2 ODS. 
Наприкінці січня з Південної Кароліни судном відправляються до німецького порту у Бремергафені перші українські Bradley. 
Згідно зі звітом Державного департаменту за 2023 рік Україні різними партіями поставили 190 одиниць БМП Bradley. 
З цих партій 4 одиниці передали у версії M7 Brаdley Fire Support Team (BFIST). 
Передані Україні БМП надійшли на озброєння до 47-ї окремої механізованої бригади, про що стало відомо ще з січня 2023 року, коли військові бригади у соцмережах публікували відео з навчань, потім це ще підтвердилось витоком інформації з Пентагону. 
Сполучені Штати відправили Україні більш просунуту версію бойової машини піхоти Brаdley, яка має позначення M2A2 ODS-SA. 
З озброєння Bradley має 25-мм гармату, кулемет і протитанковий ракетний комплекс TOW. 
Екіпаж M2 Brаdley складається із трьох осіб, БМП може перевозити до шести піхотинців у десантному відділенні. 
Зовні відрізнити M2A2 ODS-SA від старіших версій можна за камерою водія у передній частині корпусу БМП. 
Таку ж камеру має і M2A3. Однак на фото українських БМП відсутній новітній командирський приціл, що свідчить про те, що американці передали таки M2A2 ODS-SA. 
В усьому іншому, за даними компанії-виробника BAE Systems, версія ODS-SA майже тотожна M2A3 і має більшість її вдосконалень. 
Вони стосуються глибокої цифровізації управління машиною та вогнем і можливостями інтеграції в єдину інформаційну мережу бронетанкової групи. 
Вага M2A2 ODS-SA – 34 250 кг. Машина приводиться в рух 600-сильним двигуном. Може розвивати швидкість до 61 км/год. 
Окрім того, виробник зазначає, що машина має вдосконалений захист верхньої частини із використанням титану. 
Також частина M2A2 Brаdley українських військових отримала комплекти динамічного захисту BRAT. 
Він призначений для захисту бронетехніки від сучасних протитанкових засобів, включно з гранатометами та протитанковими комплексами. 
Захист має декілька варіантів і виконаний у вигляді навісних контейнерів, які встановлюються на лобову частину корпусу американської бойової машини піхоти Brаdley, а також на борти і башту. 
Кріплення цих модулів динамічного захисту здійснюють на спеціальний каркас, який монтують над основною бронею БМП. Це можна робити навіть у польових майстернях. 
До всього цього США також відправили Україні 4 спеціальні машини вогневої підтримки на базі М2 Brаdley. 
Передані M7 Bradley Fire Support Team (BFIST) створені на базі M2A2 Brаdley ODS. 
На M7 BFIST замість ПТРК TOW встановлене обладнання для визначення цілі. Ця машина може виявляти цілі на відстані до 20 км. 
Бронезахист машини дозволяє безпечно для екіпажу проводити розвідку та цілевказання, також M7 перевозить спеціальне переносне обладнання для спостереження. 
M7 має вбудовану систему управління боєм з GPS та інерційну навігаційну систему. Вона визначає розташування транспортного засобу на карті, а також координати цілей. 
M7 BFIST передає інформацію найближчим артилерійським підрозділам за допомогою цифрової системи управління. 
На початку червня 2023 року на запорізькому напрямку для прориву російських позицій відправляють різні Сили з Brаdley новоствореної 47-ї бригади. 
Американські бронемашини повинні були ввести вогонь по лісових посадках, у яких розташовувалися позиції окупантів. 
Потім з бронемашин мала десантуватись піхота та займати російські позиції. 
Проте у перші дні штурму бронемашини потрапляють під щільний вогонь артилерії та на мінні пастки. 
У результаті значна кількість Brаdley «роззувається» втрачаючи можливість рухатись та екіпажі їх залишають. 
По американських бронемашинах на Запоріжжі росіяни починали працювати відразу, як вони заїжджали в радіус 2 кілометрів до позиції окупантів. 
Росіяни продовжували обстрілювати Bradley навіть коли бронемашини виїжджали назад до своїх позицій. 
Згодом, коли все ж таки, лінію фронту здвигали, то ці машини евакуювали. На цьому напрямку жодна підбита Brаdley до рук росіян не потрапляє. 
Відразу стає зрозуміло, що броня цих бронемашин здатна витримувати удари, які радянські БМП не змогли б пережити. 
«Коли ми виїжджали на позицію вивозити піхоту, ми підірвалися на міні, будь це радянська техніка, ми б самі не дійшли назад, а так ми підірвалися, вийшли з БМП та пішли на до себе на базу», – розповідають військові. 
Були випадки, коли Brаdley одного екіпажу, за час боїв на Запоріжжі, підривалася на міні, витримували влучання танка, ударного FPV-дрона та протитанкового комплексу. 
«Я одного разу підірвався на протитанковій міні і було пряме влучення кумулятивного снаряда по башті. При попаданні кумулятивного снаряда в вежу було пошкоджено прицільні пристрої та розбито тримплекси, і лише механік-водій отримав контузію. Усі інші члени екіпажу та десант були цілі», – розповідають військові. 
Цю машину чутко здалеку, проте це не дуже шкодило проведенню операцій за рахунок швидкості Bradley. 
«Чути її здалеку, ми самі переконалися у цьому, але від того, що ти її чуєш легше не стає противнику, ти її почув, ти поки піднімеш ПТРК, поки все підготуєш – це час. За цей час Brаdley вже встигне зробити справу та поїхати», – розповів військовий. 
Полонені росіяни розповідали, що коли вони чули Brаdley, то вони намагалися сховатися в окопах або підвалах. 
«Не всі екіпажі БМП та танків хотіли виїжджати на Bradley, бо вона може їх зашкодити», – розповів військовий. 
Bradley дуже легко давалося знищення російських БМП, також завдяки наявності протитанкового ракетного комплексу TOW вдавалося підбивати танки. 
«Росіяни нас недооцінили, вони працювали по нас з РПГ та думали, що це нас візьме, проте так не вийшло », – розповідають військові. 
Під час штурму Роботине все робилося під ранок. Bradley доставляли й забирали піхотинців та самі працювали по росіянах. 
23 серпня 2023 року бійці 47-ї окремої механізованої бригади підняли прапор України над звільненим населеним пунктом Роботине на Запоріжжі. 
За декілька місяців бійці новоствореної бригади отримують значний досвід у застосуванні Bradley та у боротьбі з тактикою росіян. 
Восени 2023 року українське командування відправляє бойові машини піхоти Bradley обороняти авдіївський напрямок. 
47-ма бригада починає тримати оборону на північ від Авдіївки, в районі села Степового, Бердичі та на Авдіївському коксохіму. 
На авдіївському напрямку Bradley починає ще краще розкриватися у боях. Для екіпажів Brаdley змінюється ситуація. 
На Запоріжжі багато кілометрів замінованої території та бронемашини були змушені пересуватись вузькими розмінованими шляхами. 
Авдіївський напрямок у цьому плані виявився іншим та дав змогу екіпажам Bradley на маневри. 
БМП Bradley використовують як вогневий засіб для знищення російський наступаючих сил та для транспортування піхоти до траншей. 
«Вони уражають ворожу техніку. І БТР і БМП. І танки були знищені також. Ворогу тут непереливки. Зазнають вони величезних втрат. Вбитих не рахують, і знову і знову пускають хвилі, як піхотними групами, так і застосуванням техніки», – розповіли у бригаді. 
Доходить до того, що інколи Bradley вступають у ближній бій з сучасними російськими танками. 
До прикладу, у районі села Степове екіпаж Bradley прийняв бій з російським танком Т-90 «Прорыв» на відстані не більше 150 метрів. 
Спочатку БМП обстрілювала російський танк бронебійними снарядами, потім вони вирішили вибити оптику танка Т-90М осколково-фугасними снарядами. 
Влучання снарядів вивели з ладу систему керування російського танка. 
Станом на кінець січня 2024 року Авдіївка знаходиться під контролем Збройних Сил України та військові з Bradley не дають росіянам зайти за Степове. 
Американські бронемашини Bradley виявилися дуже потужною підтримкою для Збройних Сил України. 
Ці БМП здатні витримати удари протитанкових засобів, підриви на мінах та зберігши при цьому бійців всередині. 
У захисті Bradley ефективно та влучно знищує російську піхоту, яка намагається закріпитись у будинках або лісових посадках. 
Також машина слугує гарним засобом евакуації поранених або бронетранспортера для штурмових груп, який відразу може прикривати вогнем. 
Проте якщо збити полегшену гусеницю на машині, то екіпаж буде змушений залишити Bradley. Після чого противник інколи просто добивав з танків українську покинути БМП. 
На авдіївському напрямку був випадок, коли російська піхота з РПГ вибила гусеницю на Bradley та потім її відтягнула на свої позиції. 
Вона стала єдиною БМП Bradley, яку вдалося захопити окупантам. Машина отримала також пошкодження систем. 
Також варто зазначити, що Україна використовує Bradley без активного захисту, яка могла б ще більше посилити захист цих бронемашин. 
При цьому наприкінці 2021 року американська армія практично завершила всі необхідні випробування для інтеграції комплексу активного захисту для Bradley. 
Американці планували завершити тестування та інтеграцію захисту Iron Fist Light Decoupled до кінця 2022 фінансового року. 
Iron Fist Light Decoupled запускає перехоплювач у напрямку повітряної загрози. 
Перехоплювач вибухає поруч із ворожим боєприпасом осторонь від бойової машини піхоти, мінімізуючи пошкодження транспортного засобу. 
Не виключно, що у майбутньому українські Bradley отримають цей активний захист, який ці БМП зробить ще більш потужнішими. 
