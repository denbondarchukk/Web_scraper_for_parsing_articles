Особливості та переваги застосування FPV-дронів у бою: поради для бійців 
Порадами про особливості та переваги застосування FPV-дронів в бою ділиться військовослужбовець ЗСУ на псевдо “Вальде”.  
Після багатьох відео із успішною роботою FPV-дронів, підбитий танк сприймається як “нудний вівторок”, а це зовсім не так. Окупанти танки ховають, РЕБ працює, іноді просто немає позиції для роботи пілота. Красиве відео з танком — це часто щасливий збіг обставин і результат кропіткої праці дуже багатьох людей, а не лише одного хвацького оператора дрона.  
FPV-підрозділи повинні бути готові до того, що в перші пів години бойового розпорядження вони танк не спалять. Ніяка зброя, що настільки юна, не стане чарівною пігулкою на полі бою. Їй, як і тим хто її використовує, треба час, щоб “подорослішати”. 
Очевидною перевагою FPV-дронів є можливість адресно закинути БЧ (бойову частину — ред.) в місце, недоступне для традиційних вогневих засобів. Але, на мій погляд, головна перевага в можливості на 5 км уражати засоби ситуаційної обізнаності ворога: камери (от як “Муром-М”) та всілякі антени. Себто цілі цінні, але маленькі.   
Збивати камери і антени — це взагалі не так сексуально, як залітати в люк танка, але вплив на поле бою це має дуже суттєвий. Якщо ворог вас не може бачити хоча б пару діб, це може дати вам ініціативу, фатальну для ворога.  
Вибивання засобів спостереження може виступати лише формуючими операціями, але, при правильному застосуванні, дасть змогу для реалізації більш масштабних військових зусиль. Якщо чесно, навіть не можу пригадати конвенційної зброї, що може на 5 км зняти той самий “Муром-М”, та ще й так дешево.  
Варто пам’ятати: навіть найкращі пілоти з найкращими дронами залишаться просто можливістю, а не козирем. Тому не забувайте інвестувати час в особовий склад,  навчений планувати операції, керувати військами на тактичному і оперативному рівнях. 
