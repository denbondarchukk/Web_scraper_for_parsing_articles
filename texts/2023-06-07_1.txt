Японська допомога для України під час повномасштабної війни
Японія – одна із країн, які не можуть передавати летальну зброю іншим державам через законодавчі обмеження. Це питання регулює конституція країни та домовленості, котрі набрали чинності у 60-х роках минулого сторіччя. Вони були обов’язковими після поразки у Другій світовій війні. Проте фінансова та гуманітарна допомога Україні від Японії не менша, ніж у інших країн. Ще 23 лютого 2022 року прем’єр-міністр Японії Фуміо Кішіда заявив про запровадження санкцій проти Російської Федерації й так званих Донецької та Луганської псевдореспублік. 
На повномасштабне вторгнення 24 лютого 2022 року Японія теж відреагувала миттєво. У цей день Фуміо Кішіда оголосив про реорганізацію офісу зв’язку у складі резиденції прем’єр-міністра Японії (скорочено – Кантей) та створення кризового штабу для моніторингу ситуації в Україні. 
Того ж дня міністр закордонних справ Йошімаса Хаяші викликав до МЗС посла Росії в Японії Михайла Галузіна та заявив, що вторгнення порушує суверенітет і єдність України та міжнародне право. Міністр вимагав гарантій безпеки для населення. Однак відповідь Галузіна не дуже відрізнялася від заяв інших російських дипломатів. 
“Я доповім ваші слова в Москву. Водночас я хотів би це спростувати. Такого поняття як вторгнення Росії в Україну немає. Те, що зараз відбувається, це спеціальна військова операція. Її почали за рішенням нашого президента”, – відповів Галузін. 
Уже 25 лютого 2022 року міністр оборони Японії Нобуо Кіші отримав листа від міністра України Олексія Резнікова із проханням про допомогу. 
“Український народ і Збройні Сили України відбивають повномасштабну агресію з боку Росії. Шановний пане міністр, користуючись нагодою, хотів би попросити для України максимально практичну допомогу: оборонне озброєння, матеріально-технічне забезпечення, зв’язок, екіпірування, та індивідуальний захист”,  – йшлося у листі. 
Це звернення вважається першим запитом України до Японії про допомогу. Далі в листі були прохання про надання і більш конкретних видів зброї. 
“Збройним Силам України суттєво не вистачає протитанкової зброї, зенітно-ракетних комплексів, боєприпасів, систем радіоелектронної боротьби, радарів, систем зв’язку та управління військом, безпілотних літальних апаратів, бронежилетів і шоломів. Я вважаю, що у вас є можливість нам допомогти цим”, – писав Резніков. 
Подібні заклики занепокоїли міністра, але він вважав, що Японія ніяк не зможе допомогти Україні озброєнням через велику кількість часу для підготовки персоналу та різний калібр більшості боєприпасів. 
“Повинно бути те, що ми можемо зробити. Знайдіть те, що ми можемо передати”, – такими словами міністр звернувся до колег. 
За наказом Кіші офіційні особи міноборони негайно звернулися до інших відомств: міністерства закордонних справ та міністерства економіки і торгівлі. Агентство національної безпеки теж залучили до роботи. Японія вирішувала, чим саме може допомогти Україні. 
Процес формування пакетів допомоги був досить швидким і вже в перші дні березня Японія опублікувала список пріоритетного обладнання. 
Пакет допомоги розподілили на 2 групи. 
До першої увійшли бронежилети, каски, намети, генератори, зимовий одяг, ковдри, військові рукавиці, фотоапарати, черевики. 
У другій групі Японія передала медичне обладнання, халати й рукавички. 
І хоч таку допомогу не можна назвати летальною зброєю, деякі депутати сприйняли це за порушення головних законів Японії, який забороняє експорт військового обладнання. 
Але це не завадило першому літаку із допомогою для України вилетіти до Польщі з авіабази Комакі, що в префектурі Айті, уже 8 березня 2022 року. 
Шолом Type 88 розробили на початку 80-х років, а серійне виробництво розпочалося в 88-му році. 
Він має захист від осколків завдяки армованому арамідному волокном пластику. 
Бронежилет Type 3 Kai розроблений у 2019 році на основі стандартної версії Type 3 2012 року. 
Він забезпечує захист рівня 4А та має додатковий захист плечей, шиї, паху та боків. 
21 травня 2023 року прем’єр-міністр Японії Фуміо Кішіда анонсував передачу 100 одиниць автотранспорту. 
Раніше “Мілітарний” детальніше повідомляв про це. 
На церемонії передачі був присутній посол України в Японії Сергій Корсунський. 
У документі окрім позашляховиків Type 73/2 анонсували передачу ще двох типів автотранспорту. 
Type 73/2 – це армійський варіант позашляховика Pajero Mk.2. 
Його виробляють із 1996 року на підприємстві Mitsubishi Heavy Industris. 
Сухопутні сили самооборони Японії у своєму розпорядженні мають більше сотні автомобільного транспорту різного типу. Це досить сучасні моделі й більшість із них досі виготовляють. 
Також Україну цікавить японська інженерна техніка. 
Сьогодні Сухопутні сили самооборони знімають з озброєння близько тисячі одиниць різної бойової техніки. У цьому переліку є танки Type 74, артилерійські системи FH-70, гелікоптери UH-1J, БТРи Type 96 і така техніка могла би підсилити Збройні Сили України. 
Зараз уряд Японії прагне послабити обмеження на передачу техніки. Ще у 2014 році в країні з’явилися домовленості про можливу передачу нелетальної зброї іншим державам, але після її перевірки інспекторами. Такі зміни диктує геополітична ситуація в світі: він стає небезпечним через Росію та КНР. 
Повномасштабна війна в Україні викликала шквал обговорень про зміну статусу Сухопутних сил самооборони Японії та повну відмову від пацифістичної позиції. Це дає надію на те, що в найближчому майбутньому Японія таки зможе повною мірою експортувати озброєння. 
  
  
