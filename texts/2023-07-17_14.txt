Інтерв’ю з оператором Switchblade 300
Інтерв’ю опубліковано з дозволу Національного Інформаційного Порталу «Тиск». З користувачем Switchblade 300 розмовляв Сергій Харалужний. 
— Які структури та відомства працюють зі Switchblade 300? 
СБУ, ГУР і ССО. 
— Як і скільки часу здійснюється підготовка оператора?  
Підготовка оператора здійснюється протягом 2 тижнів. При цьому, загалом, для більшості людей цього забагато: фактично, можна скоротити цей термін ледь не вдвічі. Основний час займають польоти на симуляторі Switchblade. 
— Наскільки важко керувати дроном? Яке співвідношення влучань до промахів? Чи легше його навести на ціль, ніж FPV-дрон? 
Керувати нескладно. Дуже багато речей дрон може робити самостійно: він сам набирає висоту, вираховує приблизну траєкторію при підльоті, трохи намагається доуточняти напрям руху за вітром і при заході на ціль сам починає знижуватися, розганятися — потрібно його просто донацілювати. При цьому, якщо він не влучає, то автоматично йде на друге коло, робить автоматичний захід, під час якого можна контролювати ціль боковою камерою. Дрон описує коло, знову залітає з боку першого заходу і знову намагається вразити ціль. Він може повторювати це значну кількість разів, поки на це вистачає заряду батареї. 
Навести його на ціль з вищезазначених причин значно легше, ніж FPV-дрон. Він летить прямолінійно, більш стабільно, його не потрібно корегувати в багатьох площинах, багато чого робиться в автоматичному режимі. 
Відсоток успішних влучень досить високий, я б оцінив його в 70-80%, якщо дрон благополучно вилетів і виявив ціль. 
 — Яка насправді вражаюча можливість дрона? Як здійснюється вибір режиму поширення уламків і від чого він залежить? 
Вражаюча дія трохи більша за ВОГ. Вибір цілі здійснюється виходячи з її специфіки, при цьому потрібно розуміти, для чого він береться і куди летить. Уже перед запуском зрозуміло, який режим обирати. У нього дійсно є кілька варіантів підриву, на різній дистанції від цілі — це визначає той пучок уламків, які вражають ціль.  
— Наскільки дрон гучний? На якій відстані його помічає супротивник? 
Дрон звучить десь як DJI Mavic. Коли він зависає над тобою, можна зрозуміти, що явно щось літає. Якби на такій висоті був Mavic, ти б теж його почув. Супротивник помічає його раніше з тієї простої причини, що при заході на ціль він міняє режим роботи, пікірує і вмикає мотор на повну потужність — відповідно, починає працювати гучніше. 
— Чи виходило застосовувати дрон на граничних можливостях по дальності польоту? Чи доводилося перевищувати ці показники? 
Так, дрон використовувався на своїх граничних за ТТХ можливостях, навіть виходив за них — але це були одиничні випадки. Чи можна так узагальнювати, сказати, що дрон працює на більших дальностях? Я б не став. Ці одиничні випадки радше були надзвичайними подіями. Виходячи зі специфіки, ніколи не обирається ціль за межами його бойового радіусу, бо це просто тупо й непрофесійно. 
— Були якісь спроби кустарної модернізації дронів з українського боку? 
Ні, спроб його модернізувати не було. Була спроба змусити його кустарно працювати: це стосується зарядних станцій, спускових гачків, які далеко не завжди спрацьовують. Грубо кажучи, це вже претензії до пускової станції, а не до самого пострілу. 
— Наскільки часто стаються збої та відмови? У чому вони полягають? 
Час від часу відбуваються, але це радше проблема апаратна і частіше саме зі станцією запуску. Так, щоб дрон доставляв якісь проблеми в польоті і вів себе нештатно — складно сказати. Виходячи з того, що працює РЕБ — у цілому, дрон працює стабільно. 
— За яких умов доводиться використовувати саме Switchblade 300, а не якийсь інший засіб вогневого ураження? 
Інших засобів вогневого ураження, здатних за 8 км упевнено влетіти у вікно в нас не так багато, і важливо підкреслити: не просто мати можливість влетіти у вікно, а мати можливість влетіти у вікно з шансом у 70-80%. Є певний різновид цілей, місцезнаходження яких визначається різними засобами розвідки. Визначення їхнього місцеперебування дуже тимчасове, ситуативне і вразити їх потрібно з одного разу. Якщо цю ціль зараз не вразити, вона переміститься і більше її не знайдеш. Максимальна цінність й ефективність Switchblade проявляється саме в таких випадках, тому їх намагаються використовувати так. 
— По яких цілях працює Switchblade 300? 
Як логічно випливає з попереднього, це цілі слабкозахищені, дуже цінні та місцезнаходження яких відоме заздалегідь. Знаходити цілі на Switchblade, навіть знаючи, в якому районі щось має знаходитися — дуже складно з ряду причин, найголовнішою з яких є не дуже якісна камера і, скажімо, специфіка цього дрона: БПЛА заточений на те, що ти точно знаєш, куди він має прилетіти. У якості розвідника він поганий, здатність баражувати йому потрібна не для цього. 
— Як виконується типове завдання з застосуванням Switchblade 300? Скільки дронів у рамках одного бойового завдання може використовуватися одночасно? 
Типове завдання — як і будь-яке бойове завдання. Це розвідка, дорозвідка, планування з урахуванням ТТХ дрона, варіанти відмов. У рамках одного завдання береться, як правило, 2 постріли. При цьому, як я казав, дуже важлива розвідка. Дуже важливо розуміти, де знаходиться ціль. 
— Чи використовують Switchblade 300 проти автомобільної техніки? 
Так, використовують. Я знаю про такі випадки і, начебто, відпрацювали вдало. Але ця автомобільна техніка не має швидко пересуватися, оскільки можливості підрулювати у Switchblade обмежені. 
— Наскільки часто Switchblade 300 запускають з ворожого тилу? 
Я знаю про випадки його застосування з передових позицій, сірої зони, а за лінією бойового зіткнення випадків його застосування не знаю. Припускаю, що це буде непросте завдання через певні особливості запуску дрону та його орієнтації у просторі. 
— Якою була найбільш вагома ціль, по якій вдавалося відпрацювати цим дроном? З яким результатом по ній відпрацювали? 
Подробиці висвітлювати, напевно, не варто, але це стосується командного складу супротивника. Наскільки я знаю, вдало. 
— Минулоріч ми побачили знищення автономного посту технічного спостереження «Гренадер» у російському прикордонні за допомогою Switchblade 300. По яких цілях не з числа живої сили супротивника працюють Switchblade 300? 
Ці цілі мають бути незахищеними, статичними або з заздалегідь відомим місцезнаходженням, а також представляти ту чи іншу цінність. Як правило, це станції спостереження, радіоелектронної розвідки, радіоелектронної боротьби, різноманітні установки моніторингу повітряної обстановки і так далі. Це так чи інакше якесь дороге обладнання або цінний особовий склад. Саме це буде оптимальним використанням Switchblade. 
— Чи використовували його хоч раз для враження чужого безпілотника? 
Ні, я про такі випадки не знаю. Знову-таки, Switchblade потрібно знати, де знаходиться ціль. Під це заточене все його програмне забезпечення. Оператор може намагатись перенаправити дрон, але це зробити важко. 
Також досить низька роздільна здатність камери. Якщо це малорозмірна повітряна ціль, яка весь час переміщується, її складно знайти. Окрім того, сам БПЛА летить нешвидко і час його перебування в повітрі дуже обмежений. 
Коротше кажучи, боротьба з безпілотниками буде з дуже малою ймовірною ефективністю і високою ціною, щоб намагатися це робити. 
— Можете порівняти Switchblade 300 і FPV-дрони? Які в SB300 є неочевидні переваги? 
Найголовніше те, що Switchblade — готовий продукт. Це довершений виріб, який веде себе більш-менш прогнозовано. FPV-дрони це завжди історія з багатьма невідомими факторами. Неочевидні плюси це дуже простий інтерфейс, який повністю заточений для того, щоб людина керувала летючим об’єктом, правильно його наводила і влучала в ціль. Це, насправді, складніше, ніж здається, і тому Switchblade допомагає і з корегуванням за вітром, і з траєкторією, і з пошуком цілі, і, у випадку, якщо бачиш, що не влучаєш — за літаковою аналогією, заходить на друге коло, вмикає повний дросель, летить вгору, починає кружляти над ціллю, знову заходить, перенацілюється і знову намагається допомогти тобі влучити. У принципі, він може, скажімо, практично самостійно все робити. Оператору залишається лише трохи корегувати його курс, трохи уточнювати. Знову-таки, є маса складнощів з цим, оскільки доуточняти курс на певній швидкості й висоті це одне, а потім доуточняти курс на фінальному етапі — зовсім інше, різний зум камери й так далі. Проблем, у принципі, багато, але Switchblade робить все для того, щоби тобі допомогти. З FPV-дроном, на жаль, таких речей немає. Там немає зуму, допомоги, стабілізації, можливості точно з того ж ракурсу на 2-3-4-5 шанс. Усе на руках. Це сильно підвищує вимоги до кваліфікації пілота й сильно обмежує у виборі завдань, оскільки є об’єктивні фактори, за якими там людина просто не здатна влучити з першого разу впевнено. Зі Switchblade це радше станеться, аніж ні.  
— Чи змінилися завдання та масштаби застосування Switchblade 300 з появою дешевих FPV-дронів? 
Я не скажу, що конкретно поширення FPV-дронів вплинуло на завдання Switchblade. Радше просто Switchblade стало значно менше, принаймні з того, що я бачу, і вимушено стали з’являтися завдання для FPV-дронів. Тобто завдання нікуди не зникають, а засоби для них тепер у дефіциті. Довелося адаптуватися. Це радше з цим пов’язано. Ну і плюс, усе ж це дуже точкові завдання, специфічні і FPV-дрони просто розглядаються як альтернатива. Масштаби використання не змінилися. 
— Чим пояснюється поява відео з використанням досить дефіцитних і дорогих Switchblade 300 по рядовій піхоті супротивника в окопах? 
Я думаю, що це пов’язано з тим, що різні підрозділи мають різний доступ до Switchblade. Таке, на жаль, відбувається. Розподіл не завжди, на мій погляд, справедливий. Певні підрозділи мають у чомусь надлишок, а іншим доводиться буквально видирати зубами й кігтями хоча б одиничні постріли, хоча загалом завдання за своєю цінністю я оцінюю однаково. Навченість теж оцінюю на однаковому рівні, але при цьому зовсім різний доступ до боєприпасів. У декого цих боєприпасів надлишок, тому вони займаються фігнею. Звісно ж, вражати Switchblade’ом рядових піхотинців в окопах це марнотратство, дурість і непрофесіоналізм. 
— Я зустрічав таку думку, нібито зі Switchblade 300 публікують мало відео через апаратні складнощі з записом кадрів з нього. І все ж, чому насправді відео з ним з’являються досить рідко? 
Гадаю, що відео з’являються рідко тому що Switchblade небагато. Був період, коли вони використовувалися більше, потім період, коли використовувалися менше просто тому, що їх фізично було менше. Плюс сама якість картинки досить низька і не сказати, що дуже ефектна. Ну і ще, можливо, грає свою роль фактор, що на запису екрану та чи інша інформація відображається і не всі беруться за її блюр. 
У цілому завдання під Switchblade досить вузькоспеціалізовані і не всі варто озвучувати, не завжди варто казати, що використовувалося, щоби супротивник не використав це з користю для себе і зі шкодою для нас. 
— Чи відомо вам про випадки запуску Switchblade 300 з БПЛА Jump 20? 
Тільки чутки. У реальності жодного разу не стикався і з людьми, що його використовують, також не перетинався. 
Довідка: Jump 20 є безпілотником тактичного рівня літакового типу з вертикальним злетом, з якого можна запускати БПЛА-камікадзе Switchblade 300. Цей дрон США передавали ЗСУ в пакеті військової допомоги за лютий 2023.  
— Чи зробили іноземні партнери якісь висновки, ґрунтуючись на українському досвіді експлуатації Switchblade 300? 
Так, вони зробили висновки. Не впевнений, чи це називається другою генерацією, але внесли цілий ряд змін і доопрацювань. Я не буду казати, що це принципово змінило або розширило можливості Switchblade, але вони підтягнули його до нинішніх реалій. Роботу ці нововведення полегшують. 
— Загалом, як ви оціните ефективність Switchblade 300? 
У цілому, я оцінюю ефективність як високу. Користуватися Switchblade в цілому приємно. Якщо знаєш його можливості, його сильні й слабкі сторони, розумієш, що він може, то він з високою ймовірністю це зробить. Не вимагати від нього чогось більшого, аніж того, на що він розрахований (на жаль, у нас в армії це зустрічається постійно). Доводиться пояснювати, сваритися, доносити людям, що це зброя специфічна і використовується для специфічних завдань. Якщо вона використовується професійно, правильно, виходячи з професійних можливостей, то це прекрасне доповнення до спектру засобів вогневого враження супротивника. 
