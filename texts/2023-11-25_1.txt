Підкопи війн XXI століття
Українські військові попереджають про російські підкопи та тунелі, які риють для підриву позицій Сил оборони. 
Росіяни риють тунелі на авдіївському напрямку, для маскування, а також несподіваних атак. 
Це у жовтні 2023 року підтвердив речник 110 окремої механізованої бригади Антон Коцуконь. 
«Вони почали застосувати таку тактику, вони почали рити тунелі. Підривають тунелі поближче до наших позицій. По перше в плані маскування, по друге, щоб десь виникнути ближче до наших позицій неочікувано». 
Росіяни не заперечують роботи над тунелями та розповідають, що перед штурмом вони доставляють через тунель потужний фугасний заряд до 500 кілограмів. 
Потім виритим тунелем в оборону ЗСУ проникають штурмовики, яких прикривають вогнем з флангу. 
Про використання підкопів у російсько-українській війні повідомлялось вже багато років. 
Ще у 2016 році українські військові розповідали, що у селище Широкине диверсійні групи і снайпери проникають через підкопи. 
У 2018 році російські бойовики показували тунель, який нібито робили для підкопу під українськими позиціями на авдіївській промзоні. 
Бойовики погрожували підірвати українську першу лінію оборони у разі наступу з боку України «тим самим відрізати штурмові загони від підкріплення». 
Проте український ґрунт не дуже підходить до швидких підкопів, змушуючи «будівельників» для безпеки на всій протяжності ставити підпірки. 
Під час Першої світової війни, коли було дуже важко рухати лінію фронту, сапери активно робили підкопи під ворожими позиціями. 
Потім в підкопах підривали вибухівки та відправляли піхоту захоплювати позиції. 
Російська армія має досвід підземної війни, який отримала під час сирійської кампанії від армії Асада та повстанців. 
Повстанці потай доставляли тунелями з підкопами вибухівку під поліцейські дільниці та бази сирійської армії. 
Сирійські військові застосовували оригінальний метод боротьби зі снайперами противника у будинках – вони підривають їх разом зі спорудами, під якими робили підкопи. 
Сирійський ґрунт дуже щільний і твердий, довбати тунелі доводиться киркою, зате тунелі можна вести без підпірок. 
Землю необхідно піднімати на поверхню іноді з глибини понад десять метрів, – а натомість завантажувати вибухівку. 
У Палестині з 2001 року бойовики ХАМАС почали копати підкопи під ізраїльські прикордонні пости та підривати їх. 
У 2006 році було випробувано нову тактику. Було прорито тунель під кордоном між Газою та Ізраїлем, і група бойовиків вийшла в тилу в ізраїльських солдатів. 
Прикордонників застали зненацька: двох солдатів було вбито, одного поранено і ще одного – Гілада Шаліта – взяли в полон. 
У всіх сучасних війнах також активно використовуються оборонні тунелі. Зазвичай вони являють собою розгалужену мережу підземних комунікацій, які безперервно приростають новими відгалуженнями та переходами. 
Тунелі використовуються у сучасних війнах для переміщення між районами бойових дій, для зв’язку між собою, доставки озброєння, матеріальних засобів, обладнання цехів та майстерень для виготовлення засобів ураження. 
Для їх будівництва часто використовують різну інженерну техніку, а не тільки лопати та кірки. 
Одні з найцікавіших тунелів можна було зустріти у Сирії та Палестині. 
Сирійські тунелі обладнували засобами зв’язку, відеоспостереження, системою подачі повітря, освітленням. 
Деякі тунелі навіть мали пульти керування вибуховими пристроями, які розміщувалися на різних точках у районі тунелю. 
У Палестині для угруповування ХАМАС тунелі являють собою надійний спосіб захиститись від авіаційних ударів Ізраїлю, займатися контрабандою, зберігати та виробляти зброю. 
Зокрема у цих тунелях зробили склади з ракетами переважно кустарного виробництва, якими обстрілюють Ізраїль. 
Розмір мережі, яку Ізраїль назвав “метро Гази”, оцінити важко, тому що, як вважають, вона під територією 41 на 10 км. 
У 2013 році Армія оборони виявила тунель 1,6 км завдовжки та 18 метрів завглибшки з бетонним дахом і стінами, який вів з сектора Газа до території поруч із кібуцем, мешканці якого почули дивні звуки. 
У Сирії російські військові використовували для виявлення тунелів спеціальні георадари «Око-3». 
Цей георадар може виявляти порожнечі не тільки в ґрунті, а й у бетоні та в інших подібних середовищах на глибині до 50 метрів. 
В Палестині для виявлення тунелів армія Ізраїлю використовує різні способи, у тому числі радари та інші засоби, якими вимірюють теплові та акустичні показники та характеристики магнітного поля. 
Для знищення тунелів Ізраїль може використовувати авіаційні бомби, проте такий метод не валить весь тунель, а лише руйнує його частину. 
Часто тунелі виявляють під час стеження за бойовиком ХАМАС, у якого раптово пропадає сигнал стільникового телефону, або солдатами під час патрулювання. 
Щодо підкопів, то у сучасних війнах мало хто очікує, що під позиціями відкопають підземний підкоп. Проте ефективними вони можуть бути тільки у тому випадку, коли ворог про них не знає. 
