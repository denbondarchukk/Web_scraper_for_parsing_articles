Як ефективно використовувати Mavic: кілька порад для оператора дрона
Mavic у сучасній російсько-українській війні — це основні “очі” наших військових.  Якщо раніше потрібно було підлазити, підповзати чи діяти навпомацки, то дрони дозволяють дуже чітко побачити противника, його позицію та її планування тощо. 
Дрон — просто невід’ємна річ, як під час штурму, так і під час розвідки. Це дозволяє знищити противника, не наближаючись до нього. 
Тож як дрони Mavic допомагають українським воїнам визначати точні позиції ворога?  Як краще їх використовувати, аби роздобути необхідні дані? Що потрібно пам’ятати, щоб не втратити “пташку”? 
Про ефективне використання “очей”  українських захисників розповідає військовослужбовиця морської піхоти Ярина Чорногуз. 
Це залежить від самого завдання. Якщо це штурм або наліт і це потребує безперервного спостереження за противником, або для прикриття групи, то потрібно мінімум два. Один знаходиться у повітрі, “дивиться”, потім вертається на перезарядку, у цей час піднімається і стежить другий. Як підсумок, з достатньою кількістю батарей є безперервне стеження. Отже, два “мавіки” — це оптимальна кількість для всіх завдань. 
Часто  ми коригуємо арту одним “мавіком”, але у нас тоді виходять перерви. Ми піднімаємо, летимо, коригуємо — і потім дрону потрібна перезарядка. У цей період артилерія чекає. Якщо ж і арта у цей час перезаряджається, то це нормально. У таких випадках можна обійтися і одним. 
Ось буквально сьогодні була температура -11. Ми якраз літали, коригували арту і дивились позиції ворога. Працював “мавік” чудово. Тільки за такої температури висів у повітрі хвилин 15-20. У теплу погоду може 30 хв. Це час чистої роботи. Загалом по характеристиках час польоту Mavic-3 заявлений до 46 хвилин. Але потрібен ще час, аби долетіти та вернутися. 
Базова порада — не потрібно літати у дощ і сніг, тому що від вологості двигунчики можуть вийти з ладу. У нас була така ситуація: він дуже погано літав і ми не могли зрозуміти, у чому справа. Потім, коли його приземлили, побачили, що у дрона пропелери покрилися льодом від холоду. Тому він погано і літав. 
Потрібно тримати батареї завжди у ладі: заряджати їх вчасно, не давати їм простоювати. Якщо у підрозділі є втрачені коптери, то від них залишається багато батарей і люди забувають їх підзаряджати час від часу і вони починають тоді менше тримати. Часто так буває, що зі старих батарей немає стовідсотково заряджених. 
А для того, щоб полетіти, покоригувати, порозвідувати і повернути дрон, у більшості випадків потрібно саме 100 відсотків заряду батарей. 
У нас була історія: біля місця де ми злітали, впав “мавік”. Ми думали, що це pociйський, забрали його, там була карта пам’яті. Відкрили, подивились відео на карті — і я побачила, що це сусідній підрозділ, який літав, і на одному моменті відео я побачила чітко місце, де вони злітають, приземляють, і навіть змогла заскрінити собі пілота. 
Тобто злітаєте — вмикайте запис екрану на телефоні, або якщо літаєте на смарт контролері, то на ньому також є запис екрану. Потім усе це залишається суто у вас, на вашому пристрої, а не на “мавіку”, який може впасти, його знайде ворог чи ще хтось. 
Це дуже важливий момент. Багато пілотів літають чисто на картках, тобто знімають відео на картки. Наші пілоти найчастіше літають, роблячи запис екрану, аби у разі втрати “мавіка” не розкривати зайвих відомостей тому, хто знайде дрон у разі його збиття чи заглушення. 
Якщо є потреба у високій якості зображення і необхідно літати саме із карткою, тоді їх має бути на кожен ваш політ по картці. Припустимо, ви з собою взяли 8 батарей, відповідно ви будете робити мінімум 8 польотів із записом на картку. Тож у вас має бути 8 карток з мінімальним об’ємом 32 Гб, наприклад. Ви міняєте батарею і разом з нею одразу міняєте картку. Так ви застраховані від того, що ваші відомості не потраплять у ворожі руки. 
Ще один з варіантів — брати з собою ноутбук для того, аби друга людина могла перекинути відео на ноутбук та форматувати картку. Тоді можна обійтися 1-2 картками. 
Необхідно приділяти увагу прошивці, анонімайзеру (засіб для приховування інформації про комп’ютер або користувача в мережі за допомогою віддаленого сервера — ред.), завжди мати з собою “ольгу” — це пристрій, який анонімізує місце злету та посадки дрона, аероскоп має певні труднощі у визначенні цього. “Ольгу” треба під’єднувати спочатку до павербанку, потім у момент включення “мавіка” приєднувати до нього, чекати, поки загориться зелена кнопка стабільно і тоді витягати — і все, місце анонімізоване. 
Є ще версія, що гарно використовувати GPS-трекер. Такий трекер потрібно закріпити на “мавік”. Якщо дрон буде втрачений десь поруч із вами, у вас буде змога його знайти саме по трекеру. У такій ситуації ще потрібно визначити для себе дві аварійні точки посадки на маршруті руху. Тобто там, де ви можете у разі розрядки батареї його посадити і знайти. Наприклад, у нас була ситуація, коли ми втратили дрон буквально за 200-300 метрів від нас у лісовій місцевості. Його потім ходили шукати разів 5 і за 200-300 метрів не знайшли, тому що він впав між дерев. Mavic темний, дерева темні — і все, ми не змогли його знайти. 
Всім охочим опановувати цю дуже перспективну і критично потрібну військову справу з пілотуванням дрона — раджу онлайн-курси від Центру підтримки аерозвідки на Прометеусі “Військове застосування БПЛА”. У нас у роті їх пройшли всі пілоти, а отримані там знання постійно застосовуємо. 
«Від бійця до бійця» — спільний інформаційний проєкт Українського ветеранського фонду та Сил територіальної оборони ЗСУ у співпраці з Мілітарним. 
