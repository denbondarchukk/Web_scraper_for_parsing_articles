Як побороти спеку та комарів на війні – поради бійцям 
Влітку ризиків злягти з небойовою травмою не менше, ніж взимку. 
Як вберегтися та запобігти цим ризикам, а відтак бути здоровим та боєготовим воїном  — радить старший бойовий медик київського батальйону Сил тероборони Аліна з позивним «Лисиця». 
Якщо в холодну пору року однією з основних небезпек для бійців є переохолодження, то влітку великим ризиком для здоров’я може бути тепловий удар. Особливо це стосується тих підрозділів, де бійців віком понад 40-50 років — тут можна «злягти» від зневоднення навіть на тренувальному полігоні. Можуть датись взнаки проблеми з серцевою системою, виснаження чи сильні перевантаження. І ризики доволі високі. 
Необхідно випивати хоча б 1,5-2 літри в день. Треба вчити і змушувати людей носити з собою воду, якщо самі вони не розуміють наскільки це важливо. 
Зневоднення може стати причиною багатьох проблем, наприклад, високого тиску — особливо в людей, які й так до цього схильні. 
Потрібно пити воду, теплий чай, але в жодному разі не заміняти їх енергетиками чи газованою солодкою водою — вони не замінять звичайну воду. 
Найважливіше — мати з собою достатню кількість води. В чому її зручніше нести особисто вам — зрозумієте після першого виходу. Можна просто використовувати тримач для 1,5-літрової пляшки з водою, яка буде завжди під рукою. Фляга, зазвичай, вміщає 700 мл, максимум літр води — навіть на один день вам цього не вистачить. Тому потрібно робити запас. 
Треба навчати бійців носити головний убір, уникати відкритого сонця. 
Влітку дещо легше, ніж зимою, бо є «зеленка», де можна сховатись від сонця. Крім того, в теплу пору року немає ризику відморозити ноги. Але коли йдуть дощі, важливо підсушувати взуття. І тут можуть стати у нагоді ті ж самі устілки з підігрівом, які рятують взимку від обмороження, бо якщо довго перебувати у мокрому взутті, можна серйозно травмувати ноги. 
Є люди з алергією на укуси комарів — це коли вражені місця сильно розбухають, болять і запалюються. Якщо розчухати такі укуси, заносити в рану інфекцію, то на фоні виснаження й інших проблем це може призвести до серйозних наслідків для здоров’я. 
Треба використовувати захисні засоби від комах, але уважно читати, що написано на флаконі, бо ті бувають різними: одні можна розпилювати на тіло, інші — ні, якісь можна використовувати в закритому приміщенні, якісь — не можна. Уважно читайте інструкцію, щоб не отруїтися. 
Коли лазите по посадках, там можуть бути і кліщі, і краще звертатися в медпункт одразу, якщо один з них до вас причепився, аби правильно його витягнути. Користуватися засобами, які від них захищають, як і від комарів. 
Незважаючи на те, що влітку спекотно, необхідно використовувати високе взуття — воно не тільки добре фіксує ноги і цим захищає від вивиху або перелому, але й оберігає від укусів змій.  
В прифронтових селах можуть бути і дикі собаки, хворі на сказ. Такі випадки були. Тому, якщо вас вкусила собака, обов’язково звертайтеся в медпункт. Не нехтуйте цим. 
Робіть всі можливі щеплення, які вам пропонують медики: від правця, який «живе» в землі, та ковіду, якщо є така можливість і час. Хворіти на ковід в окопі буде «дуже незручно». Евакуювати вас в такому стані може бути небезпечно для всіх. 
Гігієна дуже важлива, інакше є ризик отримати грибок. Слідкуйте за своїми ногами, і якщо щось турбує, звертайтеся до медиків, не мовчіть. Так само з алергією — не треба ходити з нею, терпіти, мовчати про це. Вживайте антигістамінні препарати, які вам порадить медик, бо такий хворобливий стан не є корисним для вашого організму, він максимально непродуктивний для виконання бойових завдань. 
Самостійно «прикладати подорожник» чи «розтирати якесь зілля» не потрібно. 
На Донбасі я зіштовхнулася з тим, що тут значно різкіші перепади температур, ніж в моїй рідній Київській області, і тому треба мати при собі щось тепле, що ви одягнете на футболку — хоча б кітель — щось з довгими рукавами, тому що вам може бути холодно. А по-друге, вас будуть кусати всякі «летючі тварі» ночами. Це все буде свербіти, запалюватись. Тому ввечері довгі рукави — обов’язкові. 
До того ж не виключено, що вам доведеться ночувати десь в сирому підвалі чи на землі, де може бути холодно навіть влітку. Закинуті хати, в яких довго ніхто не жив, теж сирі і холодні. Тому рекомендувала би мати з собою, наприклад, флісову кофту, щоб не замерзнути і не захворіти. 
