FPV-дрони: кілька порад щодо застосування для бійців
FPV-дрони – новий вид безпілотників, які активно використовуються під час війни Росії з Україною. Головна відмінність цих БПЛА від решти «пташок» – керування через спеціальні окуляри, тобто із виглядом від першої особи, що і означає англійською абревіатура FPV – First Person View.  
У навчених руках ударні FPV-дрони – високоточна зброя, яка здатна знищувати особовий склад, фортифікаційні споруди та важку броньовану техніку ворога.  
Режим FPV передає відео з камери на дроні в реальному часі. Оператор бачить місцевість у спеціальних окулярах, начебто він сидить усередині самого БПЛА, подібно до пілота. Ці дрони можуть розвивати швидкість понад 100 кілометрів на годину. 
Чим вони цінні та ефективні на полі бою — про це розповідає Роман із позивним “Турист”, військовослужбовець Сил територіальної оборони ЗСУ. 
Він працює на 10-дюймовому FPV-бомбері “LuckyStrike“. Підрозділ отримав його за програмою “Армії дронів”.  
Роман переконаний: сильного ворога можна перемогти, лише об’єднавшись, а ще — технологіями, які нам доступні сьогодні: 
Якщо подивитися на кількість виробників дронів, будь-яких “крил” — це конкуренція. А конкуренція спонукає до розвитку. Плюс наша оборонка працює.  Сучасна війна — це війна технологій. Ми бачимо як ефективно та активно застосовуються технології на фронті — від “мавіків” до літаків, які раніше використовувалися в авіамоделюванні на світових чемпіонатах.  Супутникові системи, які нам наразі доступні — це теж плюс. І завдяки їм ми знаємо про те, що відбувається в тилах. Сьогодні ми можемо ефективно навести нашу далекобійну артилерію та ефективно знищувати тили ворога.  
“Від бійця до бійця” — спільний інформаційний проєкт Українського ветеранського фонду та Сил територіальної оборони ЗСУ.  
