Авдіївка: 9 років стійкості українського плацдарму під Донецьком
Російські окупаційні війська намагаються оточити українські сили в Авдіївці, яка знаходиться неподалік окупованого Донецька. 
Місто знаходиться на лінії фронту вже понад дев’ять років. 
Розглянемо чому так важливо росіянам захопити Авдіївку та, які втрати у живій силі і техніці несуть загарбники під час атак на українські рубежі оборони. 
Авдіївка, яку проросійські бойовики тримали під контролем з кінця квітня 2014 року, була звільнена Збройними Силами України 28 липня 2014 року. З того часу місто постійно знаходиться під російськими обстрілами. 
Також окупанти за цей час здійснювали неодноразові спроби вибити українські сили з міста та навколишніх населених пунктів, що забезпечують стійкість оборони міста. 
За понад дев’ять років українські військові звели потужні оборонні укріплення на підступах до Авдіївки, які являють собою велику перешкоду для наступаючих російських окупаційних сил. 
Коли Росія офіційно почала вторгнення в Україну, місто Авдіївка на Донеччині була однією з її цілей, коли окупанти оголосили свої плани повністю захопити територію Луганської та Донецької областей. Бої на цьому напрямку активізувалися 21 лютого 2023 року. 
Щоб наблизитися і спробувати оточити і захопити місто, росіянам спочатку треба було витіснити українські сили з навколишнім населених пунктів, де вони тримали позиції з 2014 року та перерізати логістичні шляхи забезпечення. 
Як відомо, на початку червня 2022 року, окупанти зайняла територію під Кам’янкою. Пізніше на початку липня російські війська захопили Новоселівку Другу, що за 10 км на північний схід від Авдіївки, намагаючись оточити місто. Того ж місяця загарбники перекрили дві дороги, що ведуть до українського міста. Також тоді активізувалися бої на північ від Авдіївки. 
28 липня росіяни почали наступ з метою оточення Авдіївки. Тоді російські сили атакували місто Красногорівка і селище Піски та інші населені пункти на північ від Авдіївки. 31 липня український Генштаб повідомив, що російські війська намагалися наступати в районі селищ Кам’янка та Піски і що окремі російські підрозділи мали “частковий успіх” в районі Авдіївки. 
5 серпня стало відомо, що українська сторона втратила вугільну шахту «Бутівка». Згодом окупанти взяли під свій контроль зруйноване внаслідок артилерійських обстрілів, селище Піски. Таким чином приблизивши свої позиції до українських сил на півночі та півдні від Авдіївки. 
Далі бої довкола міста продовжувалися, але без масштабних спроб росіян наступати на українській позиції. Там постійно тривають артилерійські обстріли з боку окупантів, на які відповідає українська артилерія і веде контрбатарейну боротьбу. 
Якщо дивитися на карту бойових дій де зафіксовані позиції сторін, видно, що Авдіївка і довколишні контрольовані Україною населені пункти являють собою вклинення на донецькому напрямку. Пряма відстань від Авдіївки до тимчасово окупованого росіянами Донецька не перевищує 10 кілометрів. Це робить місто важливою локацією з якої за допомогою артилерія можна забезпечувати вогневий контроль за логістичними шляхами забезпечення російських окупантів на цій ділянці фронту. 
Тому битва за Авдіївку є дуже важкою. Для Росії важливо створити контрольовану зону навколо Донецька, щоб у повній мірі використовувати окуповане місто як основний вузол забезпечення та місце базування своїх сил. 
Авдіївка є дуже укріпленою, одним з важливих вузлів обороти є Авдіївський коксохімічний завод, – найбільше коксохімічне підприємство у Європі. Його бетонні споруди використовуються як оборонні рубежі, які постійно знаходяться під ворожими обстрілами і авіаударами. 
Впродовж попередніх 18 місяців великої війни, росіяни поступово продавлювали фланги південніше та північніше Авдіївки, утворили два виступи, які створюють загрозу оточення українського угрупування. 
Окупаційні війська РФ активізували штурмові дії біля Авдіївки орієнтовно 10 жовтня. Очільник міської військової адміністрації (МВА) Віталій Барабаш заявив, що російські війська здійснили наймасштабніший наступ на українське місто за увесь час війни, починаючи з 2014 року. 
“Я точно можу сказати, що це наймасштабніший наступ, який був взагалі на Авдіївку за всі часи війни, починаючи з 2014 року… Але це ще не кінець тієї історії, яку вони почали 10 жовтня”, – зазначив Барабаш. 
Росія хоче окупувати всю Донецьку область до кінця 2023 року. Саме тому російські війська штурмують місто Авдіївка. З метою оточити українське місто, ворог кинув у бій багато сил за підтримки бронетехніки, тривають запеклі бої. 
За даними українського Генерального штабу, окупанти проводили наступальні дії силами до трьох батальйонів. Метою наступу було просування у напрямку Степового та захоплення висоти (терикону). Ворог також хоче перерізання шляхів забезпечення ЗСУ та тактичного оточення Авдіївського угрупування Сил оборони. Росіяни здійснюють безперервні артилерійські обстріли. 
Наперед масштабним наступом Авдіївка  зазнала авіаударів, літаки окупантів застосовують плануючі бомби не входячи в зони дії української ППО – скидають бомби за кілька десятків кілометрів від лінії фронту. 
Безпосередньо перед наступом, рано вранці 10 жовтня місто та позиції  Сил оборони піддалися масованим обстрілам зі ствольної артилерії та реактивних систем залпового вогню (РСЗВ) і танків. 
Після цього російські війська розпочали спроби прориву бронетанковими групами від Водяного і Красногорівки, аби замкнути кільце навколо міста. 
Відомо, що Росія залучила в наступі 114-ту окрему мотострілецьку бригаду, 1-шу окрему мотострілецьку бригаду, 9-й полк морської піхоти та 10-й танковий полк, які раніше входили до так званого 1-го армійського корпусу «ДНР» і воюють на Донецькому напрямку вже давно. 
До штурму також залучили підрозділи 20-ї мотострілецької дивізії РФ та підрозділи «Шторм-Z» з мобілізованих російських в’язнів. 
Російські наступаючі сили були організовані в колони з десятків одиниць різної бронетехніки і танків, яку супроводжували сотні піхотинців, які намагалися прорвати оборону ЗСУ. 
Однак, під час наступальних дій російські військові зазнали серйозних втрат в бронетехніці та особовому складі. За декілька днів вони втратили більше ніж шість десятків одиниць техніки. 
Під час відбиття цієї атаки Збройні Сили України знищили під Авдіївкою перший російський БТР-50, який знаходився поруч з пошкодженим також Т-64БВ окупаційних військ. Про перекидання росіянами БТР-50 на фронт “Мілітарний” повідомляв у лютому 2023 року. 
Практично вся техніка була знищена у період 10-12 жовтня на північному фасі Авдіївського виступу в районі Красногорівки та на під’їзді до населеного пункту. 
Більшість бронетехніки, яка підтримувала російський наступ, була уражена на підходах до терикону північно-західніше Авдіївки або під час руху колонами на дорогах. Українські військові знищили російську техніку за допомогою артилерії та FPV дронів. 
Російські окупанти також втратили кустарно перероблені для перевезення піхоти радянські гусеничні тягачі МТ-ЛБ. 
Накопичивши суттєву перевагу в артилерії та бронетехніці російські військові планували взяти під контроль терикон, що виступає пануючою висотою над цією місцевістю. 
Після невдалих атак, російські війська трішки змінили тактику. Почали залучати менше бронетехніки і більше невеликих груп піхоти. 
“(Ворог – ред.) почав менше використовувати бронетехніку, більше почав ходити у піхотні штурми. Під час цих штурмів ворог задіює невелику кількість особового складу – від двох до трьох відділень”, – 18 жовтня повідомив речник 110-ї механізованої бригади ЗСУ Антон Коцуконь. 
Ці штурми проходять щодня. Обстріли ведуться з танків, артилерії, мінометів, гелікоптерів, також російські літаки завдають бомбових ударів. 
Ворог хоче повністю оточити місто шляхом просування з південно-західного та північно-західного напрямків. 
За даними українських військових, росіяни готуються до нових штурмів. Перегруповують свої сили і накопичують боєкомплект, підтягують бронетехніку та засоби. У четвер 19 жовтня знову почав зростати градус боєзіткнень українських сил з російськими окупантами. 
Станом на середину жовтня 2023 року, запеклі бої за Авдіївку тривають цілодобово. Українські оборонці завдають великих втрат наступаючим російським силам. Але не варто забувати, що втрати несуть і Сили оборони України. Росіянам з військової та пропагандистської мети потрібно захопити чи оточити Авдіївське угрупування, щоб відсунути лінію фронту подалі від Донецька та показати своєму населенню хоча б якусь “перемогу”, щоб підняти бойовий дух і показати нібито свою “військову міць”. 
Українським силам важливо утримати Авдіївку, яка є “воротами” у Донецьк, коли прийде час його звільнення від окупантів. Також позиції в районі Авдіївки дозволяють застосовувати далекобійні засоби ураження і артилерію по тимовим об’єктам росіян у донецькій області, що створює їм проблеми і заставляє тримати склади і місця розташування особового складу і ремонту техніки подалі від лінії фронту. 
