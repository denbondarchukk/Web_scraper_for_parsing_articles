Афганський ковбой: гелікоптер MD-530F
Гелікоптери сімейства MD-530 стали дешевою та масовою платформою для використання у підрозділах армійської авіації та повітряних сил країн. Завдяки своїй дешевизні та простоті, він зміг забезпечити Повітряні сили Афганістану новими можливостями, а після падіння Республіки Афганістан та евакуацією США деякої кількості цих гелікоптерів, Україна потенційно має можливість подати запит на їх купівлю. 
До 2010 року військовий повітряний компонент Збройних сил Афганістану в основному складався з авіатехніки радянських зразків, які країна отримала у період з 1970-х по 1990-і роки. 
Починаючи з 2010 року, за підтримки Сполучених Штатів, були підписані контракти на виробництво та постачання Повітряним силам Афганістану нових зразків авіатехніки, одним з яких стали гелікоптери MD-530F. 
Першочерговий контракт на шість гелікоптерів MD-530 компанія MD Helicopters отримала у 2011 році з передачею до складу повітряних сил країни шести замовлених бортів. 
Вже у жовтні 2014 року, компанія MD Helicopters отримала контракт із твердою фіксованою ціною на суму 44,2 мільйона доларів США від контрактного командування армії США на інтеграцію пакетів бойового обладнання (MEP) на 17 гелікоптерів MD-530F, які Сполучені Штати планують передати Афганістану. 
Модернізовані гелікоптери отримали підвісний кулеметний контейнер зі швидкострільним кулеметом М3 Browning, блоки M260 з некерованими 70-мм ракетами Hydra, додатковий комплекс броні Kinetic Defense та нові радіостанції M3AR. Станом на 2016 рік, кількість гелікоптерів цього типу у складі Повітряних сил Афганістану була 16 одиниць. 
В період з 2012 по 2021-й рік загальна кількість гелікоптерів MD-530F, яка була передана Повітряним Силам Афганістану становить 68 одиниць. 
Більшість із них активно використовувались у боротьбі з Талібаном, де продемонстрували чудову надійність, а деякі з них налітали близько 9 тисяч годин, демонструючи чудові можливості при активній експлуатації. Всього Афганістан мав отримати близько 150 гелікоптерів цього типу, але розпочатий наступ Талібану по всій країні не дозволив реалізувати ці плани. 
Розпочатий наступ Талібану 1 травня 2021 року та захоплення влади у країні, дозволив терористичному формуванню отримати новітню західну авіатехніку. Гелікоптери MD-530F перед захопленням влади у країні були найбільш численним типом авіаційної техніки, який використовувався для різнобічних завдань. 
Оскільки нова влада у країні не признається Сполученими Штатами, підтримка парку авіатехніки відбувається шляхом самостійного виробництва деяких запчастин. 
Технічний персонал та деякі пілоти цих гелікоптерів не тікали з країни та наразі навчають талібанське формування для керування та обслуговуванням MD-530F. 
Ті пілоти які не бажали залишатись в країні, перелетіли до сусіднього Таджикистану та Узбекистану на тих літальних апаратах, що могли літати. За повідомленнями анонімного пілота та командира ескадрильї гелікоптерів MD-530, стало відомо що більшість з них були у нельотному стані та не могли піднятись у повітря, через це, для втечі з країни, пілоти використовували будь-яку авіатехніку здатну летіти. 
У грудні 2021 року, Командування Повітряних сил США повідомили, що Сполученим Штатам вдалося евакуювати 17 гелікоптерів MD-530F. Наразі ці гелікоптери знаходяться на авіабазі Девіс-Монтані, штат Арізона. 
Варіант MD-530F був розроблений для використання у спекотному клімату Африки та близького сходу, де можливості звичайних гелікоптерів обмежені через високі температури, високу пильність та великі висоти, на яких гелікоптери сильно втрачають потужність двигуна та втрачають свої льотні можливості. 
Уся лінійка MD-530 використовує двигун Rolls-Royce 250-C30 потужністю 650 кінських сил, що забезпечує максимальну швидкість у 260 км/год та дальність польоту у 430 км. 
Гелікоптери MD-530, у тому числі й варіант “F” мають великий потенціал до модернізації та використання високоточного озброєння. 
Крім стандартних можливостей з встановлення підвісних кулеметних контейнерів, гелікоптер може бути модернізований для використання некерованих ракет Hydra, а також керованого озброєння, такого як ракети з лазерним наведенням Hellfire та APWKS. 
Такий модернізаційний потенціал дозволяє без великих фінансових вкладень підготувати гелікоптер до проведення розвідки, знищення легкої та важкої бронетехніки, а також забезпечити безпосередню підтримку піхоти. 
Гелікоптери виробництва MD 500-ї серії на сьогодні використовуються для різних завдань, і за довгий час експлуатації продемонстрували чудові можливості з ведення розвідки, знищення важкої бронетехніки, а також використання як транспортного у спеціальних операціях. 
Поява гелікоптерів цього типу ніяк не знизить загальні можливості армійської авіації ЗСУ, але і зможе розширити шляхом використання сучасного оптичного обладнання для ведення розвідки та посилити можливості у протитанковій боротьбі шляхом використання ракет Hellfire. 
Вартість гелікоптера може варіюватись від 2 до 4 мільйонів доларів США в залежності від встановлених оптичних систем та наявності системи керування вогнем та системи лазерного цілевказання. Невисока вартість дозволить створити чисельну перевагу гелікоптерів цього типу над іншими радянськими машинами, такими як Ми-2 та розширити потенціал у повітряній розвідці. 
У випадку потенційної закупівлі цих гелікоптерів, США могли б передати Україні вже вживані борти MD-530F колишніх ПС Афганістану, які мають невелику кількість льотних годин. Крім вживаних бортів, є можливість замовлення нових гелікоптерів, які наразі виробляються як для цивільного, так і для військового ринку. 
