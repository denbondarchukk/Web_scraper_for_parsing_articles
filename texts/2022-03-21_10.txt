Зброя для захисту демократії: операція Nickel Grass
6 жовтня 1973 р. коаліція арабських держав почала, як би її зараз назвали, «спеціальну операцію з демілітаризації Ізраїлю». Інтенсивно «накачані» радянською зброєю напередодні війни, Єгипет і Сирія суттєво переважали Ізраїль за своїм воєнним потенціалом. 
Враховуючи вразливе становище Ізраїлю, держсекретар США Генрі Кіссінджер домігся виділення термінової військово-технічної допомоги, яка включала боєприпаси та ракети АІМ-9 Sidewinder класу «повітря-повітря», яких так потребував Ізраїль. Однак умовою постачання був самовивіз – вантажі слід було забрати з території США літаками ізраїльської авіакомпанії El Al. Обсяг і номенклатура цих поставок і близько не дотягували до того потоку озброєнь, який невпинно йшов в Єгипет і Сирію з Радянського Союзу. Громадська думка США і країн Західної Європи була настроєна пацифістськи: «Хай араби і євреї сядуть за стіл переговорів, знайдуть компроміс...». Суть ситуації, яка склалась, дуже влучно визначила прем’єр-міністр Ізраїлю Голда Меїр: «Ми хочемо жити. Наші вороги хочуть нас вбити. Це не залишає надто багато простору для компромісу…». 
9 жовтня Голда Меїр звернулась з закликом про військову допомогу. Західноєвропейські країни відмовились її надати. Однак президент США Річард Ніксон пішов назустріч, наказавши розпочати операцію з кодовою назвою Nickel Grass. Поштовхом до такого рішення стала відмова президента Єгипту Анвара Садата від припинення вогню. 
Вже 10 жовтня перші вантажі були відправллені за призначенням. Спочатку перевезення здійснювали тільки літаки El Al. Однак це були переобладнані нашвидкоруч пасажирські лайнери, які не могли взяти надто багато вантажу. Уряд США звернувся до комерційних авіаперевізників, та жоден з них не зголосився, побоюючись в майбутньому проблем з діяльністю в арабських країнах. Зрештою, 12 жовтня президент Ніксон вирішив, що зволікати далі не можна, і наказав ВПС США «відправити все, що може літати» (send everything that can fly). Вже за дев’ять годин перші важкі військово-транспортні літаки C-141 Starlifter і C-5 Galaxy піднялись в повітря з вантажами для Ізраїлю. С-5 перевозили навіть танки! 
Більшість європейських союзників США не дозволили американським літакам здійснювати проміжні посадки на свої аеродромах, та навіть проходити власним повітряним простором. Вдалось переконати Португалію, яка дозволила використовувати авіабазу Лажиш (Lajes) на Азорських островах. Сюди передислокувались літаки-заправники KC-135 Stratotanker.
Поряд з транспортними літаками, зі США в Ізраїль йшли й бойові. ВПС Ізраїлю в перші дні війни втратили досить багато своїх винищувачів, тож президент Ніксон розпорядився скерувати на допомогу понад сто винищувачів F-4 Phantom II. Ці літаки взяли просто з ескадрилей ВПС США. З американськими екіпажами, з кількома дозаправками в повітрі, вони перелітали на ізраїльську авіабазу Лод. Тут американські розпізнавальні знаки замінювали ізраїльськими, і вже за кілька годин «Фантоми» з ізраїльськими екіпажами вирушали в бій. Перекинули і 36 штурмовиків A-4 Skyhawk – з тією лише різницею, що вони здійснювали проміжну посадку на американському авіаносці в Середземному морі. 
Значення операції Nickel Grass важко переоцінити. Завдяки американській допомозі Ізраїль зумів вистояти. Які ж історичні паралелі випливають з цього? Україна, як і Ізраїль, зазнала агресії з боку сильнішого в мілітарному відношенні сусіда. Україна, так само, як і Ізраїль, не має надто багато простору для компромісів – бо ми хочемо жити, а наші вороги прагнуть нас знищити. Агресор в обох випадках не погоджується на припинення вогню. Однак арабські країни не мали можливості і ресурсів для бомбардувань міст на території Ізраїлю – а Росія має можливості і бажання знищити наші міста. Вона продовжує вбивати мирних українців… Українським воїнам і українському народові аж ніяк не бракує волі до боротьби. Це боротьба не тільки за наше виживання і самостійне існування, але й за ідеали демократії, які так багато значать для американців і європейців. Ми отримуємо значну допомогу від демократичних країн. Але цього недостатньо, щоб припинити терор проти мирного населення. Дайте нам літаки-винищувачі, дайте нам зенітні ракетні комплекси середньої і великої дальності! 
