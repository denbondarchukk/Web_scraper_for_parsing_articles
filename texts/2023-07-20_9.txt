Американські HIMARS в ЗСУ: рік бойового застосування по російських окупантах
Американські HIMARS з’явилися на озброєнні ЗСУ в червні 2022-го. Більше року українські військові випускають високоточні боєприпаси з цих пускових установок по російських загарбниках. 
“Мілітарний” розповідає, як HIMARS змінили перебіг бойових дій у 2022-му році та як ця зброя допомагає у наступі українських сил цього року. 
Також розглянемо, яка роль американських пускових установок високоточних боєприпасів у знищенні логістики та військової техніки російських окупантів. 
Нині на озброєнні ЗСУ є 20 пускових установок M142 HIMARS, які завдають значних втрат загарбникам. 
Варто зазначити, що окрім HIMARS на озброєнні українського війська є й інші західні реактивні системи залпового вогню калібру 227 мм. 
Велика Британія передала Україні пускові установки M270, Німеччина – MARS II (це німецький варіант M270), а Франція – LRU, це модернізований варіант M270 для застосування ракет М31 GMLRS. 
1 червня 2022-го року Сполучені Штати затвердили пакет військової допомоги Україні вартістю 700 млн доларів, який включав 4 ракетні артилерійські системи M142 HIMARS та реактивні боєприпаси до них. 
Пізніше в Пентагоні повідомили, що передача Україні кількох таких систем – це лише початок і далі зброї буде більше. 
Згодом у США повідомили, що подвоять кількість артилерійських ракетних систем HIMARS для України. Ще чотири системи озброєння увійшли у наступний американський пакет допомоги. 
Українські артилеристи почали навчання на цих системах на початку червня минулого року. Курс тривав три тижні, за цей час військових навчили використанню та обслуговуванню американських пускових установок. 
Вже 23 червня 2022 року міністр оборони України Олексій Резніков повідомив, що артилерійські ракетні системи HIMARS прибули в Україну. 
Через кілька днів Сухопутні війська ЗСУ повідомили, що HIMARS, які Сполучені Штати передали Силам оборони України, вже працюють на передовій та завдають ударів по окупаційних військах Росії. 
Згодом Головнокомандувач Збройних Сил України Валерій Залужний показав фото цих високоточних артилерійських ракетних систем. 
Українські військові одразу почали активно застосовувати отримані від партнерів сучасні далекобійні ракетні артилерійські системи. 
Це допомогло порушити логістичні шляхи постачання окупантів. Удари завдавали і по штабах та пунктах управління ворога на різних напрямках. 
Під удар HIMARS потрапляли казарми з особовим складом і склади з боєприпасами, а також будівлі, де росіяни ховали та ремонтували свою пошкоджену військову техніку. 
Ще із 2014 року російські окупанти створювали десятки складів та сховищ боєприпасів та паливо-мастильних матеріалів на тимчасово окупованих територіях Донбасу. 
З появою в України HIMARS більшість російських складів боєприпасів, пункти постачання та логістичні мережі потрапили у радіус дії цих та інших високоточних систем та боєприпасів. 
Перші коментарі про HIMARS від українських військових 
Екіпажі M142 HIMARS на початку липня 2022 року розповіли американським журналістам про результати застосування системи у перший тиждень після її прибуття в Україну. 
Український військовий “лейтенант Коваль”, член екіпажу однієї з чотирьох перших українських установок HIMARS, розповів американському виданню The Wall Street Journal про перше застосування системи. Військовий розповів, що тоді був обстріляний штаб російської армії в Ізюмі Харківської області. Окупанти розмістили його в одній з міських шкіл. За даними української розвідки, тоді загинули 17 російських військових, у тому числі полковник та два майори. Ще 20 загарбників отримали поранення. 
Через кілька днів цей же екіпаж обстріляв казарми, у яких спала велика кількість російських військовослужбовців. 
Під час третього удару по окупантах працювали одночасно всі чотири HIMARS, які на той час були в ЗСУ. Вони випустили 24 ракети по позиціях росіян в одному районі. 
Четверта атака була по складу боєприпасів у місті Зимогор’я в Луганській області. 
За словами іншого українського військового з позивним “Мороз”, реальне відхилення при влучанні ракет з HIMARS становить менше метра, пише The Washington Post. 
Українські екіпажі працюють переважно вночі, щоб мінімізувати можливість виявлення російськими розвідувальними безпілотниками. Введення координат цілей та пуск займає менше хвилини. Кожна пускова установка працює з окремої позиції. Через кілька хвилин після пуску машини на великій швидкості залишають позиції. 
Коментарі союзників 
Високопосадовець Департаменту оборони США наприкінці червня минулого року, одразу після перших застосувань ЗСУ M142 HIMARS, наголосив, що українські військові “дуже добре” використовують на полі бою системи озброєнь, які їм постачають Сполучені Штати, союзники та партнери. 
“Як ви, ймовірно, помітили в соціальних мережах, українці показують, що у них є HIMARS у їхній країні. Сьогодні [ред, – 27 червня] вранці я не вдаватимуся до подробиць, але все вказує на те, що вони використовують їх дуже добре“, – сказав представник Пентагону. 
А вже у липні Головнокомандувач Збройних Сил України Валерій Залужний повідомив, що голова об’єднаного комітету начальників штабів США генерал Міллі у телефонній розмові відзначив ефективність роботи українських ракетно-артилерійських систем, зокрема застосування М142 HIMARS американського виробництва. 
Надалі українські артилеристи тільки збільшували застосування американських пускових установок на фронті, знищуючи різноманітні військові цілі окупантів. 
Зокрема, в окупованій Кадіївці (колишній Стаханов) Луганської області українські військові знищили місце базування бійців російської Росгвардії. 
HIMARS під час звільнення Херсонщини у 2022 році 
Сили оборони України для знищення російської логістики на правобережжі Херсонщини і тимчасово окупованих районах Миколаївщини завдали ударів по мостах через річку Дніпро. Найбільший з них – Антонівський автомобільний міст у Херсоні. 
Для високоточних ударів по транспортній споруді, яку росіяни використовували для перевезення особового складу і боєприпасів окупантів, зокрема, використовували керовані реактивні снаряди сімейства GMLRS калібру 227 мм, які можуть застосовуватися з М142 HIMARS та M270. 
Один із таких ударів у серпні минулого року потрапив на відео. Камера зафіксувала, що російська протиповітряна оборона намагалася збити снаряди, але їй це не вдалося – боєприпаси все-таки влучили у міст. 
А під час наступу ЗСУ в Херсонській області наприкінці серпня екіпажі HIMARS безперервно працювали по 37 годин. Про це український офіцер розповів Wall Street Journal. 
Тоді 4 пускових установки ракетної системи M142 за півтори доби без відпочинку уразили 120 цілей. Це дозволило українським силам прорвати лінію оборони росіян на Херсонщині та вийти на нові рубежі. 
Журналісти WSJ також опублікували фото одного з HIMARS, на кабіну якого військові нанесли зображення 69 черепів – кожен із них означає підтверджене влучання у ціль. 
Російська пропаганда про знищення HIMARS 
Одразу після появи на озброєнні ЗСУ пускових установок HIMARS російська пропаганда почала заявляти про їхнє знищення. 
У липні голова Об’єднаного комітету начальників штабів США генерал Марк Міллі заявив, що окупаційні війська Росії не знищили жодної ракетної пускової установки HIMARS в Україні. 
Також він наголосив, що здатність українців швидко розгортати системи HIMARS говорить про їхнє вміння, винахідливість, професійні здібності та рішучість і волю до боротьби з агресором. 
Згодом росіяни заявили про знищення одразу 6 установок HIMARS, однак не надали жодних доказів. Також цю заяву окупантів спростував високопоставлений представник ЗСУ. 
Крім того, росіяни неодноразово заявляли, що їхня протиповітряна оборона нібито збивала реактивні високоточні снаряди сімейства GMLRS, однак доказів цих подій окупанти теж не оприлюднили. Водночас у мережу потрапило відео, де російська ППО намагається перехопити снаряди. 
Росіяни навіть заявили про необхідність розробки спеціалізованого зенітно-ракетного комплексу (ЗРК) для протидії ударам з HIMARS. 
Під час наступальної кампанії 2023-го року Збройні Сили України почали все частіше застосовувати HIMARS та, імовірно, M270 для контрбатарейної боротьби. 
Про це свідчить велика кількість відео, які останнім часом публікують у соцмережах українські військові. 
Американські високоточні реактивні боєприпаси дозволяють з великою точністю уражати російські самохідні артилерійські установки, РСЗВ та засоби розвідки, зокрема, РЛС та засоби протиповітряної оборони. Швидше за все, для цього використовують снаряди M30A1, які містять тисячі вольфрамових кульок-елементів, які під час підриву уражають техніку та живу силу. 
Так, у травні українські військові знищили російський зенітний ракетно-гарматний комплекс “Панцирь-С1” на околицях Бахмута. 
Знищення комплексу ППО супроводжувалось потужною детонацією боєкомплекту. 
Також українські артилеристи уразили російську самохідну пускову установку зенітного ракетного комплексу “Бук-М1” неподалік від міста Попасна, що на Донеччині. 
У червні українські військові знищили за допомогою керованих реактивних боєприпасів GMLRS батарею російських самохідних артилерійських установок (САУ) “Мста-С” на околиці села Ялинське у Волноваському районі Донецької області, який зараз знаходиться під окупацією. 
Також українські HIMARS уразили ще чотири російські САУ “Мста-С” на Донеччині. 
Прямими влучаннями керованих снарядів GMLRS було знищено три російські самохідні гаубиці. Вони загорілися разом із боєкомплектом. Ще одну САУ вдалося щонайменше вивести з ладу через близьке попадання ракети біля артустановки. 
ЗСУ також уразила російський самохідний комплекс протиповітряної оборони “Тор-М2” на окупованій Херсонщині. 
Російський зенітний комплекс українська аеророзвідка виявила на лівому березі Дніпра. Потім влучний артилерійський удар вивів ворожий ЗРК з ладу. 
Також президент Володимир Зеленський на початку липня опублікував відео роботи українських М142 HIMARS по артилерії російських окупаційних військ на території України. 
На відео зафіксовано ураження чотирьох російських реактивних систем залпового вогню БМ-21 “Град”. Після ураження у деяких спрацювали 122-мм снаряди, які були заряджені в установки. 
Під удар також потрапила ворожа 203-мм самохідна гармата 2С7 “Пион/Малка”. 
Також у ході контрбатерейної боротьби українські військові уразили 152-мм самохідну гаубицю 2С19 “Мста-С”. 
Американські високомобільні реактивні артилерійські системи М142 HIMARS можна використовувати як реактивну систему залпового вогню (РСЗВ) з боєприпасами різної дальності та як оперативно-тактичний ракетний комплекс. 
Кожна пускова установка несе шість високоточних реактивних снарядів сімейства GMLRS або одну тактичну балістичну ракету малої дальності MGM-140 ATACMS для ураження важливих наземних військових цілей противника на відстань до 300 км. 
HIMARS призначена для ураження районів зосередження артилерійських систем, засобів протиповітряної й вогневої підтримки, вантажного транспорту, бойових машин і бронетранспортерів, а також для надання вогневої підтримки своїм підрозділам. 
Ракети GMLRS – сімейство американських керованих реактивних боєприпасів калібру 227 мм. Ці снаряди класифікують як високоточні. Вони мають дальність ураження цілі від 15 до 84 кілометрів. 
Зараз на озброєнні України стоїть 20 ракетних артилерійських систем M142 HIMARS американського виробництва. Україна також веде перемовини з Вашингтоном, щоб отримати вживані системи HIMARS і таким чином пришвидшити постачання цього озброєння. 
Також протягом кількох років США нададуть Україні ще 18 високомобільних артилерійських ракетних систем разом із боєприпасами. Це будуть нові пускові установки, які будуть вироблені промисловістю, а не вилучені з американських запасів. 
Зараз США зосереджені у забезпеченні українських сил необхідною кількістю снарядів GMLRS. 
Також Україна отримає високоточні боєприпаси GLSDB, які можна буде застосовувати з M142. Таким чином ЗСУ стануть першими експлуатантами цієї зброї. 
Конструктивно GLSDB – це невелика керована бомба GBU-39 масою 130 кілограмів, яка з’єднана з твердопаливним ракетним двигуном від реактивного снаряда М26. Під час від’єднання двигуна крила бомби розкладаються в повітрі, що забезпечує істотно більшу дальність ураження. 
Ці високоточні боєприпаси створені у кооперації компанії Boeing та SAAB. Їх розробляють з 2019 року. 
Використання ракетного двигуна, забезпечує дальність польоту боєприпаса GLSDB приблизно 150 кілометрів. Для наведення на ціль зброя використовує GPS та інерціальну навігаційну систему. 
Своєю чергою українська сторона неодноразово просила Сполучені Штати надати ЗСУ балістичні ракети ATACMS, які можуть уражати цілі на відстані близько 300 км залежно від модифікації. 
Однак раніше в адміністрації Джо Байдена заявили, що не можуть дати Україні ракети великої дальності ATACMS через те, що їх не вистачає американській армії. 
Проте наприкінці червня цього року американські та європейські посадовці повідомили, що Сполучені Штати наблизились до ухвалення рішення про надання Україні далекобійних ракетних ATACMS, пише The Wall Street Journal. Таке рішення потребує хвалення на найвищому рівні. 
Українські удари з HIMARS та M270 значно ускладнили спроможності росіян у постачанні своїх окупаційних військ як на сході, так і на півдні. Загарбники були змушені переносити свої склади і логістичні центри на відстань понад 100 кілометрів від лінії фронту, щоб вони не потрапляли під удар української високоточної зброї, яку передали США та інші європейські союзники. Це ускладнило логістику росіян на сході та на півдні. 
Також знищення великої кількості систем протиповітряної оборони та артилерійських систем ворога за допомогою снарядів GMLRS послаблює можливості противника протистояти українським наступальним діям і застосуванню іншого українського високоточного озброєння, зокрема, крилатих ракет та використання розвідувальних безпілотників над російськими позиціями в тилу. 
Із появою в арсеналі HIMARS та M270 боєприпасів GLSDB, які з високою точністю здатні уражати цілі противника на дальності до 150 км, українська армія може більш ефективно уражати цілі ворога на більшій відстані. 
Також якщо США все-таки нададуть Україні тактичні балістичні ракети ATACMS, що мають радіус дії близько 300 км, це дозволить українським силам завдавати ударів по складах та логістичних центрах російської окупаційної армії на тилових територіях. 
