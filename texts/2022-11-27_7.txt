Артилерія України калібру 155 мм
На озброєнні українського війська стоїть значна кількість різних артилерійських систем 155 мм калібру – причіпні, колісні та гусеничні. 
Більшість із них з’явилася в ЗСУ після російського повномасштабного вторгнення. 
Калібр 155 мм є стандартом для польової артилерії дивізійної ланки у НАТО, відмінним від калібру 152 мм, прийнятим у СРСР та який дістався у наслідство Україні. 
Ідеї щодо переходу України на артилерійський калібр 155 мм з’явилися у 2017 році, для цього почали створювати українську 155 мм артилерійську систему «Богдана». 
Розробку першої в Україні колісної 155 мм артилерійської системи 2С22 «Богдана» з довжиною ствола 52 калібри почали у 2016 році на підприємстві «Краматорський завод важкого верстатобудування». 
Важливим аспектом розробки стало виробництво ствола для цієї САУ. Раніше в Україні подібного не виготовляли. Гармату встановили на шасі КрАЗ-63221 із броньованою кабіною. 
У 2018 році САУ продемонстрували на параді до Дня Незалежності, а перші тривалі вогневі заводські випробування «Богдана» почала проходити у 2021 році. 
Наприкінці січня 2022 року повідомлено, що «Богдана» успішно пройшла попередні вогневі випробування: здійснила 450 пострілів та досягнула дальності у 42 кілометри. 
Навіть не завершивши повний цикл випробувань, САУ «Богдана» потрапила на війну. 
Військові України мають лише одну 2С22 «Богдана» на озброєнні. Відомо, що установку використовували під час боїв за острів Зміїний. САУ працювала по позиціях ворога на відстані, щонайменше, у 36 км. 
Другою 155-мм артилерійською системою на озброєнні України та першою західною зброєю цього калібру стала американська причіпна гаубиця М777. 
Гаубиці М777 передавали Україні три країни: США, Австралія та Канада. Станом на листопад 2022 року українським військовим передали не менше 152 одиниць з вантажівками M1083A1P2. 
Гармату з титану для M777 розробляв американський підрозділ британського концерну BAE System. 
Гаубиці, які передаються Україні, не мають штатної системи GPS. 
Бійці відзначають простоту в експлуатації M777. Такі гаубиці мають вдало продумані вузли та агрегати, а також відносно невелику вагу – близько 4,2 тонни. 
Щодо дальності, то ця 155-мм артилерійська система має довжину ствола у 39 калібрів, що дозволяє їй вести вогонь звичайними снарядами M107 на відстань 24 км. При використанні снарядів з покращеною аеродинамікою ERFB дальність вогню становить 30 км, новітніми американськими М795 – до 37 км, а високоточним «Excalibur» – до 40 км. 
У травні 2022 року Польща передала Україні 18 польських гусеничних артилерійських гаубиць «KRAB». 
Потім у червні стало відомо, що Україна підписала угоду на придбання близько 60 одиниць 155-мм САУ «KRAB», які збираються на заводі «Huta Stalowa Wola». 
У Польщі поставлені південнокорейські шасі K9 інтегруються компанією «Huta Stalowa Wola» із польською ліцензійною баштою від британської 155-мм самохідної гаубиці AS90 із довжиною ствола 52 калібри. 
«KRAB» вагою понад 50 тонн дозволяє уражати цілі на дальностях до 30 км звичайним та 40 км активно-реактивним боєприпасом, максимальна скорострільність – до 6 пострілів за хвилину, розрахунок установки – 5 осіб. 
Офіційно жодна країна не повідомляла про те, що передавала Україні 155-мм причіпні гаубиці FH70, тому їхня кількість на озброєнні ЗСУ невідома. Загалом ЗМІ повідомляли, що FH70 надходять Україні від Італії. 
Такі ж гаубиці має на озброєнні Естонія. Вони мають характерний триколірний камуфляж та перевозяться вантажівками MAN Kat. Італійські FH70 пофарбовані одним кольором. 
На озброєнні України були помічені одноколірні та триколірні FH70 з вантажівками MAN Kat. Також відомо, що в Естонії українські військові проходять навчання на цих гаубицях. 
155-мм гаубиця FH70 оснащена напівавтоматичною системою заряджання, яка забезпечує швидкострільність 6 пострілів на хвилину. 
Також FH70 здатна зробити серію із 3 пострілів за 15 секунд. Довжина її ствола становить 39 калібрів. Дальність стрільби стандартними боєприпасами — 24 км, американським активно-реактивним снарядом М549А1 — 30 км. 
Допоміжна силова установка дозволяє гаубиці FH70 самостійно пересуватися зі швидкістю 16 км/год. Вага гаубиці з допоміжною силовою установкою складає 9,6 тонни. 
Найпередовіша самохідна гаубиця армії України. За даними міністерства оборони Німеччини, Україна отримала 14 самохідних 155-мм гаубиць «PzH 2000». Нідерланди офіційно передали Україні 8 цих установок. За даними італійських видань, Італія передала Україні 6 одиниць «PzH 2000», хоча всі італійські оборонні пакети допомоги засекречені. 
У липні німецькі видання повідомили, що Україна замовила 100 одиниць «PzH 2000». Це має бути техніка нового виробництва, а не передана зі складу Бундесверу. 
САУ «Panzerhaubitze 2000» – перша самохідна гаубиця, самостійно створена в Німеччині після Другої світової війни. Назва символізує те, що установка повинна була стати зброєю XXI століття. 
Для здешевлення виробництва у новій САУ застосували шасі вже розробленого танка «Leopard». 
Броня башти забезпечує захист від стрілецької зброї та уламків артилерійських снарядів. 
Основне озброєння «PzH 2000» – 155-мм гаубиця з довжиною ствола 52 калібри, встановлена у башті кругового обертання. 
Максимальна дальність ведення вогню стандартним снарядом становить 30 км, активно-реактивними боєприпасами – 40 км. Україна отримала снаряди DM121 із дальністю ураження 30 км. 
У боєкомплект САУ входить і снаряд «SMArt 155», який також передають Україні, він містить два самонавідних суббоєприпаси для точного ураження техніки. 
Також варто зазначити, що завдяки німецькому підприємству «Lithuania Defense Services» у Литві, яке спеціалізується на ремонті «PzH 2000», Україна здатна якісно та швидко відновлювати свої німецькі гаубиці. 
Франція передала Україні 18 колісних 155-мм артилерійських систем «CAESAR» з колісною формулою 6х6. 
Також Франція розглядає відправку в Україну від 6 до 12 покращених самохідних артилерійських установок «CAESAR» з колісною формулою 8х8, які були призначені Данії. 
САУ «CAESAR» (фр. CAmion Equipé d’un Système d’ARtillerie) з довжиною ствола 52 калібри можуть використовувати широкий спектр 155-мм боєприпасів стандарту НАТО. 
Також проводилися успішні випробування з високоточними боєприпасами «M982 Excalibur», які США та Канада передали Україні. 
Артсистема оснащена системою управління вогнем, до складу якої входить приймач навігаційної системи «NAVSTAR». Також САУ обладнана автоматичною системою подачі снарядів. 
За офіційними даними виробника «NEXTER», «CAESAR» здатна уражати цілі звичайними снарядами на відстані 40 км та активно-реактивними на відстані понад 50 км. 
Найбільше надходило різної інформації про гусеничні самохідні артилерійські системи M109 різних модифікацій. 
Норвегія офіційно передала Україні 23 артилерійські установки у версії M109A3GN. Це німецька модернізація американської M109A3, озброєна новим стволом від FH70 з довжиною у 39 калібрів. 
Заявлено, що ця версія САУ має максимальну дальність у 24 км. Снаряди збільшеної дальності можуть бути випущені на дальність до 30 км. 
Міністр оборони України Олексій Резніков повідомляв, що Литва передала Україні 6 САУ M109. 
Відомо, що Литва купувала такі установки в Австрії – у версії M109A5OE. Ймовірно, саме їх і отримала Україна. 
Австрійська версія M109A5OE має низку унікальних особливостей, які відрізняються від стандартної американської установки. 
Модифікація оснащена напівавтоматичною системою заряджання та інерційною системою управління вогнем. 
M109A5OE – це австрійсько-швейцарська модернізація гаубиць із встановленою гарматою M284 на гарматному верстаті M182. 
САУ M109A5OE забезпечують можливість ураження цілей на дальностях до 22 км стандартним боєприпасом і до 30 км — активно-реактивним збільшеної дальності. 
Також неодноразово повідомлялось, що Велика Британія викупила для України бельгійські самохідні гаубиці M109 у приватної зброєвої компанії. 
Імовірно, Британія викупила понад 20 одиниць САУ у бельгійській версії M109A4BE, яка має гармату М185 (довжина ствола 39 калібри) на верстаті М178. 
На модифікації обладнано систему захисту від зброї масового ураження. У силову установку внесено деякі зміни, механізми горизонтального наведення вдосконалено. 
Також італійські видання повідомляли, що Італія передає Україні неназвану кількість САУ M109L, але офіційних підтверджень цьому не було. 
У червні Україна і Словаччина підписали контракт на постачання 8 новітніх колісних самохідних гаубиць «Zuzana 2» калібру 155 мм. 
Замовлені у Словаччині САУ «Zuzana 2» вже надходять Збройним Силам України. 
Крім цього, у жовтні Данія, Норвегія та Німеччина погодились оплатити виробництво 16 САУ «Zuzana 2» для України. 
Виробництвом цих артилерійських установок займається словацьке підприємство «Konstrukta-Defence». 
Як і попередні зразки, САУ «Zuzana 2» також побудована на колісному шасі «TATRA» 8×8. 
Машина оснащена 155-мм гаубицею з довжиною ствола у 52 калібри та максимальною дальністю стрільби 41 км. Кабіна броньована. 
Маса самохідки 32 тонн, екіпаж складається з чотирьох осіб. Автоматична система заряджання дозволяє здійснювати 6 пострілів за хвилину або 16 пострілів за 3 хвилини. 
Також виробником заявлено, що з активно-реактивним артилерійським снарядом САУ може уражати цілі на дальності у 50 км. 
У вересні німецькі видання повідомили, що уряд Німеччини видав компанії «Krauss-Maffei Wegmann» («KMW») ліцензію на продаж Україні 18 колісних гаубиць RCH 155. 
Артилерійські 155-мм установки «Remote Controlled Howitzer 155» мають довжину ствола 52 калібри. 
За неофіційними даними, перші зразки RCH 155 будуть готові до поставки не раніше, ніж через 30 місяців – тобто навесні 2025 року. 
RCH 155 створена на шасі колісного бронетранспортера «GTK Boxer» із колісною формулою 8×8. 
Система має автоматизований баштовий артилерійський модуль AGM з артилерійською частиною німецької самохідної гаубиці «PzH ​​2000». 
Модуль AGM безлюдний, тому в екіпажі установки RCH 155 усього дві людини. Боєкомплект модуля AGM становить 30 снарядів. 
Загальна бойова маса машини становить 39 тонн, маса модуля AGM – 12,5 тонн. На машині встановлений дизельний двигун MTU в 815 к.с. 
Виробником заявлено, що дальність стрільби становить 40 км та до 52 км снарядами V-LAP. Також САУ здатна застосувати далекобійні снаряди «VULCANO» та «EXCALIBUR». 
Також, за даними французьких видань, Україна має отримати причіпні 155 мм гаубиці TRF1, але жодних підтверджень цієї інформації поки що не було. 
Повідомляється, що Україна придбала щонайменше 15 гаубиць TRF1 через компанію «S2M equipment» на початку вересня 2022 року. 
Продаж нібито відбувся за підтримки Міністерства збройних сил Франції. 
TRF1 зі стволом у 39 калібрів здатна зробити шість пострілів за хвилину та відправляти звичайний 155-мм снаряд на 24 км. 
Активно-реактивними снарядами може уражати цілі на відстані до 30 км. 
Як і саморухомі гаубиці FH70, французька TRF1 може рухатися зі швидкістю до 8 км/год. 
Гаубиці TRF1 (фр. Canon tracté de 155 mm Tr F1) виготовлялися компанією «Nexter», яка також є виробником САУ «CAESAR». 
Останні чотири TRF1 у французькій армії були зняті з озброєння у 2022 році. Після заміни на САУ «CAESAR» близько 100 гаубиць TRF1 перебували на зберіганні. 
Примітка: Кількість переданих артилерійських систем у публікації вказана станом на листопад 2022 року. Втрати не враховувалися. 
