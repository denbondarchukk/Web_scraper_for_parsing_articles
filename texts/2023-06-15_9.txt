Російська ядерна зброя в Білорусі: що відомо 
Росія розмістить тактичну ядерну зброю на території Республіки Білорусь. 
Про це у березні 2023 року заявив очільник РФ. Тоді Путін повідомив, що Олександр Лукашенко довгий час просить його розмістити цю зброю в країні. 
Контролюватиме її Москва та ухвалюватиме будь-які рішення щодо застосування. 
Розміщення частини арсеналу російської ядерної зброї у Білорусі відбудеться на тлі широкомасштабної війни проти України та погіршення відносин Мінська із країнами Заходу. 
Зі слів Путіна, рішення розмістити ядерну зброю в Білорусі ухвалили після того, як Велика Британія заявила про намір надати Україні танкові бронебійні снаряди зі збідненим ураном. 
Щоправда такі снаряди не належать до ядерної зброї і навіть у Росії їх такими не вважають, проте цю новину використали у Росії та Білорусі для пропагандистських новин.  
Москва звинуватила Лондон у “ядерній ескалації” й пообіцяла заходи у відповідь. 
При цьому ракетні комплекси «Искандер-М», які можна оснащувати ракетами з ядерними боєголовками, передали Білорусі до британської заяви. Білоруські літаки переобладнали під носії ядерної зброї теж раніше. Про це розповідав Олександр Лукашенко. 
Москва та Мінськ вже погодили порядок розміщення ядерної зброї в Білорусі. 
Під час двосторонньої зустрічі 25 травня 2023 року міністр оборони Білорусі Віктор Хренін та міністр оборони РФ Сергій Шойгу підписали документи, які визначають порядок розміщення російської тактичної ядерної зброї на території Білорусі. 
Для цієї зброї росіяни використають об’єкти, де раніше зберігалася ядерна зброя СРСР. 
Білоруські військові взимку отримали російські комплекси «Искандер», ракети яких можуть бути носіями ядерної зброї. 
Військові армії Білорусі вже пройшли навчання із експлуатації цього озброєння. 
У білоруському міноборони заявили, що військові пройшли повний цикл теоретичних та практичних занять з застосування комплексів «Искандер-М» з ракетами з ядерним зарядом. 
Акцент робили на отриманні практичних навичок під час підготовки ракетного комплексу до застосування. Тренували розгортання та проведення навчально-бойових пусків. 
Військовим Білорусі передали оперативно-тактичні ракетні комплекси, які раніше перебували на озброєнні країни-агресора. Раніше російські окупанти вже стріляли із них по Україні. 
На пускових установках були зображені зірки червоного кольору. Зазвичай одна така зірка відповідає одному бойовому пуску з ракетного комплексу. 
«Искандер» – це російський оперативно-тактичний ракетний комплекс, розроблений науково-виробничою корпорацією «Конструкторське бюро машинобудування» (КБМ). Комплекс призначений для знищення стратегічно важливих об’єктів. 
Цей оперативно-тактичний комплекс (ОТРК) є носієм та пусковою установкою для одноіменних балістичних ракет «Искандер» з максимальною дальністю ураження  500 км та крилатих ракет P-500 (9М728) теж з дальністю пуску до 500 кілометрів. Також комплекс може застосовувати і крилату ракету 9М729 з дальністю пуску понад 500 км. Ці ракети можуть бути споряджені як звичайною, так і ядерною бойовою частиною. 
Бойові характеристики дозволяють комплексу різними ракетами з території Білорусі уражати об’єкти в Україні, Польщі та країнах Балтії, які входять до НАТО, таким чином створюючи безпекову загрозу для цих країн. 
Самопроголошений президент Білорусі Олександр Лукашенко у червні заявив, що на ракети білоруських реактивних систем залпового вогню «Полонез» можуть встановити російські тактичні ядерні боєголовки. 
Також він наголосив, що рішення розміщення російської ядерної зброї – нібито його власна ініціатива, а не продиктована з Кремля. Він аргументував це своїм бажанням захистити Білорусь та наміром отримати потужний засіб стримування від іноземної агресії. 
Також, за його словами, ядерне озброєння вже завозиться або буде завезене у країну найближчим часом. Для цього відновили шість колишніх радянських сховищ для тактичного ядерного озброєння і готують низку інших. 
Білоруська реактивна система залпового вогню з модульною системою заряджання «Полонез» створена на базі китайського багатофункціонального ракетного комплексу GATSS, пускову установку якого адаптували під білоруське колісне шасі МЗКТ-7930. Спільну розробку РСЗВ виконують у рамках домовленостей, підписаних у 2013 році між урядами Китаю та Білорусі. 
У білоруському комплексі використовують китайські керовані ракети калібру 301-мм А200 та А300 із дальністю польоту до 200 км та 290 км. Ці ракети мають комбіновану систему наведення (інерціальна + супутникова навігація GPS). Це забезпечує точність влучання 30-50 метрів за різними даними. 
Вперше білоруську РСЗВ «Полонез» продемонстрували в 2015 році в Мінську під час військового параду. 
У 2016 році комплекс «Полонез» пройшов державні випробування та був прийнятий на озброєння збройних сил Республіки Білорусь. 
Білорусь планувала застосовувати у цьому комплексі і китайські тактичні балістичні ракети. 
У 2017 році на виставці білоруського ВПК MILEX-2017 у Мінську біля ТЗМ комплексу «Полонез» демонстрували макет китайської балістичної ракети М20. Це оперативно-тактична ракета з дальність 290 км і 450-500 кг бойової частини. 
Однак на сьогодні білоруська сторона офіційно не повідомляла і не демонструвала застосування ракети М20 у своєму комплексі «Полонез». Мабуть, тому влада Білорусі хотіла отримати російські ракетні комплекси «Искандер-М», щоб мати далекобійну зброю у своєму розпорядженні. 
Нагадаємо, самопроголошений президент Білорусі Олександр Лукашенко у липні 2022 року заявив, що віддав наказ білоруським військовим взяти “під приціл” урядові будівлі Києва. Він дав зрозуміти, що планує застосувати ракетні комплекси «Полонез». 
На думку білоруського диктатора, приводом для удару по Україні могла стати атака на білоруські об’єкти: Мозирський НПЗ та аеродром Лунинець, який з перших днів повномасштабного вторгнення РФ активно використовувався російською авіацією для ударів по Україні. 
«Полонез» дозволяє Білорусі завдавати ударів на оперативно-тактичну глибину по території України та сусідніх країн. 
Також Олександр Лукашенко раніше заявляв, що низку літаків білоруських повітряних сил переобладнали для використання тактичної ядерної зброї. Попередньо це штурмовики Су-25, хоча насправді невідомо, чи насправді йдеться про цей тип літаків, чи це була помилка у назві, яку озвучив Путін під час спільної розмови з Лукашенком. Також заявлено, що білоруські льотчики вже пройшли відповідне навчання в Росії. 
Щоправда назагал досі невідомо, про які саме доопрацювання бойових літаків йдеться. 
Також невідомо, який ядерний боєприпас зможуть, якщо вірити словам білоруського диктатора, застосовувати штурмовики Су-25. 
У американському аналітичному центрі Jamestown Foundation припустили, що Росія може розташувати на території Білорусі радянські тактичні ядерні авіабомби РН-40, які прийняли на озброєння ще в 1991 році. 
Однак варто зазначити, що відомостей про технічну можливість застосування цих бомб зі Су-25 немає. Також невідомо, чи досі ці спеціальні авіаційні боєприпаси перебувають на озброєнні російської армії, чи вони списані або ж проходили програму модернізації. 
13 червня 2023 року самопроголошений президент Білорусі заявив російським пропагандистським медіа, що російську ядерну зброю вже завозять або завезуть у країну найближчим часом. 
Однак президент країни-агресора Володимир Путін раніше говорив, що її доправлять туди на початку липня. 
Для цього, за словами Лукашенка, вже відновили шість колишніх радянських сховищ для тактичного ядерного озброєння і готують до введення у дію ще низку інших. 
У Росії офіційно заявили, що ця зброя не буде безпосередньо передана білоруській стороні, а контролюватиметься росіянами і будь-які рішення щодо її застосування прийматимуть у Москві. 
За часів радянського союзу на території Білорусі було було декілька десятків об’єктів зберігання ядерних боєприпасів, а також майданчиків для пуску ракет з ядерними боєголовками. 
Історія розміщення радянської ядерної зброї в Білорусі добігла кінця у 1996 році – за Договором про нерозповсюдження ядерної зброї. В обмін на це Велика Британія, Росія та США надали Білорусі гарантії безпеки, які були закріплені у Будапештському меморандумі. 
Згідно з відкритими джерелами, на момент розпаду СРСР на території Білорусі було 1120 ядерних боєзарядів різних типів. 
Після вивезення ядерної зброї багато місць, де зберігалося і розміщувалося радянське ядерне озброєння, були зруйновані і розграбовані. Вочевидь частину цих об’єктів  білоруси спільно з росіянами почали відновлювати. 
Водночас у США наразі не бачать ознак, що переміщення російської тактичної ядерної зброї до Білорусі уже відбулося. 
Вищезгаданий Будапештський меморандум був підписаний Україною, Росією, Сполученими Штатами та Великою Британією 5 грудня 1994 року, його повна назва – Меморандум про гарантії безпеки у зв’язку з приєднанням України до Договору про нерозповсюдження ядерної зброї. 
Водночас у травні 1992 року Білорусь брала участь у підписанні Лісабонського протоколу. 
Це протокол до Договору між Радянським Союзом та США про скорочення та обмеження стратегічних наступальних озброєнь. Він також був підписаний Україною, Казахстаном, Росією та США. 
Це був початок процесу ядерного роззброєння Білорусі, Казахстану та України. 
27 листопада 1996 року з Білорусі до Росії відправили останній ешелон з міжконтинентальними балістичними ракетами «Тополь». 
Нинішню Республіку Білорусь не можна назвати повністю незалежною країною, як і самопроголошеного Олександра Лукашенка – самостійним політиком. Адже все пов’язане з військовою сферою в країні проходить під контролем Росії. Білорусь стала територією, із якої у лютому 2022 року російські окупаційні війська зайшли у північні регіони України. З території цієї країни здійснюють ракетні обстріли, а з аеродромів злітають літаки, які бомбардують Україну. 
Історія про ядерну зброю для Білорусі може бути елементом російського ядерного шантажу країн Заходу, які підтримують Україну у протистоянні російському вторгненню. 
Таким способом РФ загрожує Польщі та країнам Балтії, які перебувають у зоні досяжності російського озброєння в Білорусі. І така загроза потребує реагування з боку НАТО. 
