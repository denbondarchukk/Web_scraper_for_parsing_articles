Spartan на службі українського війська
FV103 Spartan – бронетранспортер сімейства CVR(T) від компанії Alvis Vickers plc, розроблений як допоміжний транспортний засіб для механізації військ. З літа 2022 року бронетранспортери цього типу беруть участь у бойових діях на сході України, де допомагають нашим військам нищити ворога. 
Розробку нового бронетранспортера розпочали для заміни парку колісних броньованих машин FV603 Saracen, які були на озброєнні з 1952-го року. Saracen розробила компанія Alvis і вони вже в 70-х роках не відповідали технічному рівню для використання бойовими підрозділами. Крім того, британські війська в Європі потребували техніки з гусеничною платформою для ефективного використання на бездоріжжі. 
Пошук варіантів розпочали із затвердження оперативних вимог генерального штабу (GSOR),  який визначив технічне завдання для нової машини. 
Для економії вирішили створити новий варіант машини на платформі CVR(T). 
CVR(T) – Combat Vehicle Reconnaissance (Tracked) – гусенична платформа, на базі якої створили безліч варіантів броньованих машин, у тому числі розвідувальні, санітарні, протитанкові, легкі танки та інші. 
Платформа зарекомендувала себе як надійна, легка та проста, що сильніше підігрівало інтерес генерального штабу до створення нової броньованої машини на її базі. 
Тому в 1970-у році британці вирішили розробляти бронетранспортер. А вже у 1978 році компанія Alvis розпочала масове виробництво. 
В основі концепції бронетранспортера – коробчата конструкція корпусу з використанням алюмінієвого захисту. 
Завдяки алюмінієвій конструкції вдалось зменшити вагу бронетранспортера. 
Хоча ходова частина Spartan стала довшою на 260 мм, її компоненти ідентичні з іншими варіантами, в тому числі з розвідувальною машиною FV101 Scorpion. 
Водій розташований у передній лівій частині корпусу поряд з двигуном. Для руху з закритими люками місце механіка-водія обладнали денним перископом AV No.44 Mk.2 та нічним AV 2 L5A1. 
Командир розташований позаду мехвода. Командирська башта AV No.16 Mk.1 обладнана вісьмома оглядовими перископами AV No.42 Mk.1 для денного використання та одним нічним перископом No.62 2 L3A1. 
Для самооборони справа на командирській башті встановлений кулемет L37A1 калібру 7.62 мм. Стрільба з нього можлива з-під броні з закритими люками. Боєкомплект до кулемета складає 2000 патронів. 
Пасивний захист БТРа складається з двох блоків, які мають по чотири пускові 66-мм димових гранат. 
Третій член екіпажу знаходиться біля командира, за потреби там може бути радист, командир взводу або офіцер. Для цієї людини є окремий люк та денний перископ. 
У задній частині машини є місце для 4 бійців десанту, які можуть потрапити до БТРа через задні двері або через люк у даху. У більшості випадках доступ через дах закритий через розміщення додаткового обладнання. У бойовому відділені розміщена система очищення повітря No.7 Mk.1 NBC. 
Машина використовувала 6-циліндровий двигун Jaguar J60 об’ємом 4,2 літра з верхнім розташуванням клапанів та карбюратор Marcus. Для покращення надійності знижено ступінь стиснення і потужність впала з 265 к/с до 195 к/с на 5000 обертів на хвилину. Цієї потужності вистачало для чудових ходових якостей як по трасі, так і по бездоріжжю. У 1999 році розпочалася програма модернізації силової установки БТРів Spartan і двигун Jaguar J60 замінили на новий 6-циліндровий Cummins 6BTA об’ємом 5.9 літра і потужністю 235 к/с 
Бронетранспортери Spartan не розробляли як машини для штурму позицій та підвозу особового складу до лінії зіткнення. Вони розраховані на роботу в допоміжних підрозділах. На початку 80-х років Spartan використовували для транспортування груп протиповітряної оборони, оснащених ПЗРК Javeline та Starburst. Такі бойові машини мали і в Королівській артилерії, розвідувальних підрозділах, протитанкових та полках охорони Королівських ВПС. 
Spartan завдяки своїм розмірам та хорошій швидкості на бездоріжжі використовували інженерні підрозділи для швидкого розгортання посадкових місць для літаків вертикальної посадки Harrier. 
Виробництво цих бойових машин завжди було добре організованим. Alvis постійно створювала різні варіанти на платформі CVR(T), проте все одно не могла швидко врахувати побажання військових зі складу британської рейнської армії (BAOR). 
Тому розміщені в Німеччині бойові британські підрозділи попросили корпус королівських інженерів-електриків та механіків, які розміщувались біля річки Рур, переобладнати 67 БТРів Spartan у протитанкові самохідні установки. 
Роботи розпочав 23 ремонтний підрозділ REME. Фахівці встановлювали на Spartan спеціально розроблені башти з двома пусковими установками протитанкових ракет Milan. Ще 13 запасних ракет розміщували у десантному відділенні машини. 
З початком повномасштабної війни в Україні Сили оборони потребували великої кількості нової бойової техніки. 
У квітні 2022 року уряд Об’єднаного Королівства оголосив про підготовку 120 броньованих машин до передачі Україні, 35 із них були Spartan. У липні 2022 року цю техніку помітили у боях на сході України. 
У листопаді 2022 фонд Сергія Притули розпочав збір на придбання у приватного власника 50 БТРів Spartan. Врешті, як уточнили Мілітарному представники Фонду, закупили і передали у чотири бригади Сухопутних військ 101 броньовик 8 видів, серед яких і 40 броньовиків Spartan. 
Фонд Петра Порошенка придбав для Збройних Сил України дві бронемашини Spartan, які прибули до України 14 грудня 2022 року. 
Світовий Конгрес українців придбав для Збройних Сил України 13 Spartan, кошти на які були зібрані небайдужими людьми закордону. 
У складі ЗСУ техніка Spartan увійшла до складу 251-го окремого батальйону ТРО міста Київ, 127-ї окремої бригади територіальної оборони міста Харків та 1-го окремого механізованого батальйону 67-ї окремої механізованої бригади ДУК. 
Місцева модернізація дала змогу використовувати великокаліберний кулемет M2 Browning та автоматичний гранатомет з командирської башти AV No.16 Mk.1. Це набагато покращило вогневі можливості машини, але прибрало можливість вести вогонь з-під броні. 
Командирську башту доповнили не лише озброєнням, а й додатковим захистом. Він має компенсувати неможливість ведення вогоню зсередини машини. 
