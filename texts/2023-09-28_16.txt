Українські ПТРК у війні з Росією 
На початок російського повномасштабного вторгнення, на озброєнні ЗСУ перебували вітчизняні протитанкові комплекси «Стугна-П» і «Корсар». 
Комплекси українського виробництва на ряду з ПТРК, які були поставлені Україні в межах міжнародної військової допомоги, в першу чергу це стосується американських Javelin, знищили велику кількість різноманітної російської бронетехніки. 
З відкритих джерел відомо, що українське військо до великої війни з російськими окупантами, отримало тисячі вітчизняних керованих ракет і сотні пускових установок. 
ПТРК «Стугна-П» – український важкий протитанковий ракетний комплекс другого покоління, розробки та виробництва київського конструкторського бюро «Луч». Його створення тривало у 2005-2010 роках. У квітні 2011 року ПТРК «Стугна-П» був прийнятий на озброєння Міністерством оборони України. Його експортний варіант отримав назву «Скіф». Комплекс активно постачався до ряду країн. 
Комплекс має систему наведення керованої протитанкової ракети по лазерному променю, що здійснюється у напівавтоматичному режимі. ПТРК може вести вогонь ракетами Р-2 різних модифікацій калібру 130 або 152 мм що знаходяться у транспортно-пусковому контейнері. Ракети оснащуються різними бойовими частинами: тандемними кумулятивними чи осколково-фугасними. Ракети комплексу можуть уражати танки й іншу техніку та укріплення. Протитанковий комплекс уражає цілі на максимальній відстані 5 км та пробиває 800 або 1100 мм броні, залежно від використаної ракети. 
«Стугна-П» оснащений системою наведення по лазерному променю. Управління  комплексом здійснюється дистанційно із закритої позиції (спеціально підготовленого укриття) з пульту, який виноситься на відстань до 50 м. Базова версія складається зі встановленої на тринозі пускової установки, контейнера з ракетою, приладу наведення і пульта дистанційного керування, який дозволяє оператору робити пуск на відстані. Максимальна дальність стрільби в денний час – 5000 м, в нічний час – 3 000 м. 
ПТРК «Стугна-П» для Збройних Сил почали масово замовляти з початку війни на Сході України. Комплекс, зокрема, використовувався при обороні Донецького аеропорту в 2014-15 роках для знищення російської бронетехніки. 
Український легкий ПТРК «Корсар» від КБ «Луч» призначений для ураження нерухомих та рухомих броньованих цілей, що мають комбіновану, рознесену чи монолітну броню, у тому числі з динамічним захистом. Ракети комплексу дозволяє боротись з танками, бронетранспортерами, а також  гелікоптерами, які зависли над землею чи летять на низькій висоті, з комплексу також можна уражати малорозмірні цілі типу довготривалих вогневих точок. Комплекс був прийнятий на озброєння української армії в серпні 2017 року. ПТРК постачався на експорт. 
У 2018 році його збирання організували у Йорданії компанією Jadara Equipment під назвою Jadara Terminator. 
Наведення ракети здійснюється по лазерному променю. Протитанковий комплекс комплектується ракетами у транспортно-пускових контейнерах з тандемною кумулятивною (РК-3К) та осколково-фугасною (РК-3ОФ) бойовими частинами. Максимальна дальність стрільби ракетою, якою оснащується «Корсар», складає 2500 метрів. Комплекс забезпечує проведення стрільби зі станка або з упору з підготовлених та непідготовлених позицій як в денний, так і в нічний час із застосуванням тепловізійної камери. 
Заявлені характеристики ПТРК «Корсар»: 
Після початку російського повномасштабного вторгнення у лютому  2022 року, Державне підприємство Київське конструкторське бюро «Луч» передало українським військовим протитанкові ракети та пускові установки, які призначалися для експорту до інших країн. 
Також фахівці підприємства навчили користуватися  цією зброї нові протитанкові розрахунки Збройних Сил України. 
Українські військові неодноразово за допомогою «Стугна-П» та його експортного варіанту «Скіф» знищували та уражали російські танки, зокрема, Т-90М «Прорыв», бойові машини піхоти (БМП), МТ-ЛБ, БРДМ-2 та бронетранспортери й іншу техніку. Ці випадки дуже часто потрапляли на відео. 
Зокрема, львівські десантники за допомогою вітчизняного ПТРК знищили машину заряджання ТЗМ-Т до російської важкої вогнеметної системи ТОС-1. 
Також відомі випадки збиття у повітрі російських гелікоптерів керованими ракетами комплексу «Стугна-П», зокрема це були ударні Ка-52. Їх знищили воїни 95-ої окремої десантно-штурмової бригади Збройних Сил України. 
Ще однин цікавий випадок стався навесні, коли український оператор ПТРК «Стугна-П» знищив російський розрахунок самохідного протитанкового комплексу «Штурм-С» на Запоріжжі. Це відбулося на початку квітня 2023. 
Російські окупанти намагались зафільмувати постріл із досить рідкісної протитанкової самохідної установки, однак замість цього зафіксували момент прильоту української керованої протитанкової ракети у «Штурм-С», що призвело до її знищення разом із розрахунком із двох осіб. 
Легкий ПТРК «Корсар» почав надходити до української армії за декілька років до великої війни з Росією. 
КБ «ЛУЧ» постійно працює над поліпшенням своїх протитанкових ракетних комплексів, у травні 2020 року «Корсар» представили з тепловізійним прицілом. Ці ПТРК опановували бойові розрахунки, які пройшли відповідну підготовку, від командування Сухопутних військ, Десантно-штурмових військ, Сил спеціальних операцій та Морської піхоти. 
За два тижні до повномасштабного вторгнення у Київській області завершилась підготовка першої групи інструкторів – операторів протитанкових ракетних комплексів «Стугна-П» та «Корсар» Територіальної оборони ЗСУ. 
Інструктори вподальшому мали передати теоретичні знання та практичні навички застосування  вітчизняних ПТРК особовому складу батальйонів ТрО. Курс підготовки тривав близько 10 днів. Він включав як теоретичну складову, так і практичні дії, під час якої військовослужбовці удосконалюють навички. До курсів тоді залучали бійців однієї з бригад Тероборони міста Києва. 
Також для навчання операторів ПТРК «Корсар» українські благодійники передають військовим відповідні тренажери. У вересні 2023 року, фонд допомоги армії «Повернись живим» передав 5 тренажерів ПТРК «Корсар» для забезпечення найбільших навчальних центрів Сухопутних військ ЗСУ, у яких проводиться відповідна підготовка військових. 
Підрозділи територіальної оборони, бійці Національної гвардії та Збройних Сил за допомогою ПТРК «Корсар» від самого початку великої війни з Росією знищують на різних ділянках фронту різноманітну ворожу військову техніку: танки, БМП та іншу. 
Зокрема, у червні 2022 року, українські військові зупиняли просування російської бронетехніки на Донеччині за допомогою українських протитанкових комплексів. 
У районі населеного пункту Богородичне військові України успішно знищили російський танк Т-80. 
Українські протитанкові комплекси «Корсар» також перебувають на озброєнні Нацгвардії, бійці якої активно застосовують цей комплекс на передовій, уражаючи російську військову техніку. 
У лютому 2023 року, Нацгвардія України отримала 130 мільйонів гривень на замовлення вітчизняних протитанкових ракетних комплексів «Стугна-П». На ці кошти мали укласти відповідні контракти. 
У серпні цього року, стало відомо, що Україна в чотири рази наростила виробництво вітчизняних ПТРК «Стугна-П» від початку поточного року. Про це заявив міністр із питань стратегічних галузей промисловості Олександр Камишін. 
“Ми в липні виробили в 4 рази більше «Стугни», ніж у січні. І ми рухаємося у збільшенні виробництва далі. Скільки б ми її не виробляли зараз. Її буде недостатньо”, – сказав він. 
Також за словами представника КБ «ЛУЧ», Сили оборони України застосовують нову версію протитанкового ракетного комплексу «Скіф-М», який також відомий в збройних силах як «Стугна-П». Цей варіант ПТРК був розроблений конструкторським бюро у 2022 році за досвідом війни проти Росії. Оновлений комплекс отримав низку покращень пускової установки: було суттєво полегшено вагу триноги, установка отримала нові пристрої повороту та піднесення та кращі акумулятори живлення. 
Ця версія «Стугна-П» отримала новий полегшений пульт дистанційного керування та новий модуль прицілювання та наведення ПН-У, до складу якого на прохання українських військових було інтегровано лазерний далекомір для кращого визначення відстані до цілі, яку потрібно уразити. 
Вперше новий варіант українського протитанкового комплексу був представлений у лютому 2023 року на виставці IDEX-2023 в Об’єднаних Арабських Еміратах. 
Повертаючись до ПТРК «Корсар», можна згадати, що турецький виробник бойових модулів Best Grup нещодавно інтегрував прилад наведення та ракету РК-3 виробництва українського КБ «Луч» на бойовий модуль Koralp. Модуль, окрім ракет, може оснащуватися кулеметами калібрів 12,7х99-мм або 12,7х108-мм. 
Ракети РК-3К та РК-3ОФ протитанкового ракетного комплексу «Корсар» забезпечують ураження важкоброньованої техніки та інших цілей на дальності до 2,5 кілометрів. 
Переговори щодо співпраці між українською і турецькою компаніями розпочалися ще у 2021 році на виставці IDEF-2021 у місті Стамбул. Український «Луч» не зупинила повномасштабна війна з Росією. 
Українські протитанкові комплекси внесли свій вклад у знищення великої кількості ворожої техніки та зменшення військового потенціалу російської армії. За допомогою ПТРК «Стугна-П» і «Корсар» українські воїни зупиняли просування окупаційних військ, знищували гелікоптери та живу силу. 
Подальший розвиток вітчизняних протитанкових ракетних комплексів робить Україну незалежною у забезпеченні своїх військ високоточними ракетами, які точково можуть уразити танк, БМП чи БТР супротивника або конкретне вікно в будинку де перебуває російський снайпер. 
Однак, комплекси «Стугна-П» і «Корсар» потребують подальшої модернізації, основним недоліком передусім комплексу «Стугна» є його вага, що потребує залучення декількох військовослужбовців для перенесення елементів цього ПТРК. 
Також з появою на полі бою більш сучасних танків, треба збільшити можливості бронепробиття бойової частини. 
