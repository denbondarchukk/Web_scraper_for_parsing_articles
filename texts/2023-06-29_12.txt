«Богдана 2.0»: навіщо Україні власна 155-мм колісна САУ та які її перспективи
У червні 2023 року в мережі опублікували відео з оновленим варіантом української 155-мм самохідної колісної гаубиці «Богдана» . У народі вона вже отримала умовну назву «Богдана 2.0». 
На відео можна побачити, як військові роблять постріл з вітчизняної гаубиці високоточним снарядом M982 Excalibur. 
Тому, можливо, “Богдана 2.0” або вже воює, або скоро з’явиться на полі бою. 
“Мілітарний” вирішив нагадати шлях створення, випробування та застосування на полі бою першої самохідної гаубиці “натівського” калібру, яку розробили фахівці українського оборонно-промислового комплексу, а також оцінити вигоди від можливості виробляти власні 155-мм гаубиці. 
Розробку артилерійської системи 2С22 «Богдана» почали у 2016 році на Краматорському заводі важкого верстатобудування. Важливим аспектом розробки стало освоєння виробництва з української сталі нарізного ствола для цієї САУ на вітчизняному обладнанні. Раніше в Україні такого не робили. Дослідний зразок встановили на колісне шасі КрАЗ-63221 із броньованою кабіною. 
Заявлена споряджена маса «Богдани» 28 тонн. Її екіпаж складається із 5 людей. Машина отримала балістичний обчислювач, автоматичну систему наведення гармати, вбудовану навігаційну систему та дисплей командира. 
САУ 2С22 «Богдана» вперше показали у липні 2018 року, а вже 24 серпня того ж року вона була на військовому параді до Дня незалежності України. Планувалося, що на «Богдані» згодом встановлять повноцінну цифрову систему керування вогнем. 
Після всіх необхідних державних випробувань та прийняття артилерійської системи на озброєння планували розгорнути серійне виробництво. 
Дослідно-конструкторську роботу (ДКР) «Богдана» мали завершити у 2020 році. Однак темп розробки втратили, зокрема, через проблеми з закупівлею 155-мм боєприпасів і бюрократію. Наслідком стала судова тяганина між заводом і Міноборони України через зрив термінів виконання робіт в рамках ДКР. 
У вересні 2020 року апеляційний суд вирішив, що зрив графіку випробувань «Богдани» відбувся не з вини підприємства, а з огляду на брак необхідних боєприпасів. А вже у листопаді 2020 року Міноборони України погодилося укласти додаткову угоду на продовження дії контракту без застосування штрафних санкцій. Угоду на завершення ДКР по темі «Богдана» продовжили до кінця 2021 року. За цей час самохідна гаубиця мала пройти попередні та державні випробування. 
Для оцінки реальних можливостей озброєння та відповідності вимогам самохідна артилерійська установка 2С22 «Богдана» у травні 2021 року розпочала перший етап заводських випробувань. До цього з дослідного зразка артилерійської системи зробили лише 7 пострілів, включно з гідро- та холостими пострілами. 
У січні 2022 року «Богдана» завершила попередні вогневі випробування. Гаубиця здійснила 450 пострілів. 
За заявами розробника, дальність пострілу звичайним снарядом з колісної 155-мм самохідної гаубиці становить до 40 км. А на практиці, як стверджують творці САУ, на випробуваннях у грудні 2021-го та січні 2022-го року змогла вистрілити на 42 км без використання активно-реактивного снаряда. 
У ході випробувань використовували 155-мм снаряди турецького та чеського виробництва. Зокрема, у 2020 році компанія Excalibur Army поставила Міноборони України боєприпаси для проведення повного циклу випробувань САУ «Богдана». 
На початку травня 2022 року стало відомо, що дослідний зразок «Богдани» успішно знищує російських окупантів. Українська САУ прицільно обстрілювала окупований острів Зміїний у Чорному морі. 
У парі з українською гаубицею «Богдана» працювала і французька CAESAR. Артустановки через плавні підходили на вогневі позиції на березі моря поруч з містом Вилково. Це було перше бойове завдання української САУ «Богдана». Кілька днів розрахунки облаштовували позиції та організовували схованки для гаубиць. На деревах уздовж позицій розвішували металеві предмети для того, щоб російські РЛС не виявили українську техніку. 
Головнокомандувач Збройних Сил України Валерій Залужний наприкінці червня 2022 року повідомив, що окупанти залишили острів Зміїний, не витримавши вогню українських артилерійських, ракетних та авіаційних ударів. 
Також генерал Залужний подякував розробникам і виробникам вітчизняної САУ «Богдана» та іноземним партнерам, які допомагають Україні: 
“Низький уклін конструкторам та виробникам української самохідної гаубиці «Богдана», яка відіграла важливу роль у звільненні острова. Подяка іноземним партнерам за надані засоби ураження”. 
Вогонь української артилерії корегував багатоцільовий безпілотник Bayraktar TB2 та інші БПЛА. Вітчизняна самохідна 155-мм гаубиця продовжила завдавати ударів по окупантах і на інших ділянках фронту російсько-української війни. 
У січні 2023 року міністр оборони Олексій Резніков заявив, що Україна профінансувала серійне виробництво вітчизняної артилерійської установки «Богдана» ще навесні 2022 року. Він підкреслив, що установка успішно пройшла випробування на полі бою. 
Також міністр оприлюднив фотографію з новим шасі для серійних 155-мм самохідних установок українського виробництва. 
Вже наступного місяця Резніков повідомив, що перші поставки Силам оборони серійних українських самохідних артилерійських установок «Богдана» очікують у найближчі місяці. У інтерв’ю виданню “Бабель” 20 лютого Резніков на запитання про кількість замовлених САУ не дав точної відповіді, посилаючись на чутливість інформації, проте він натякнув на можливий обсяг замовлення. 
“Я не можу сказати, це непублічно. Скажемо так, перші дивізіони” – відповів міністр. 
На початку травня у соціальних мережах поширили фото, на яких зображено процес виробництва української артилерійської системи «Богдана» у новій версії. 
На фото потрапило тривісне колісне шасі МАЗ-6317 з броньованою кабіною водія і обслуги, яка за дизайном нагадує український броньований автомобіль «Варта». 
Також на шасі вже встановили блок системи управління вогнем. Однак на машині ще була відсутня гармата й інші механізми, які забезпечують роботу самохідної гаубиці під час стрільби. 
Наприкінці травня у мережі з’явились перші фото добудованої української серійної самохідної гаубиці 2С22 «Богдана». Вітчизняну колісну гаубицю сфотографували під час пересування власним ходом на одній із доріг в Україні. 
У червні у відкритому доступі опублікували фото та відео з «Богданою 2.0» під час стрільб. Наразі оновлена версія української самостійної гаубиці проходить випробування у війську, здійснюючи постріли на різні дальності різними боєприпасами. 
Судячи з відео та фото, артилерійська частина оновленого варіанту «Богдани» візуально не зазнала значних змін. 
Уже відомо, що на артустановки встановлять досилач снарядів для полегшення роботи обслуги САУ. Цей пристрій заштовхує старяд і метальний заряд у камору гармати. 
Одним з наглядним недоліків дослідного зразка «Богдани» є незручність процесу заряджання – військові через конструктивні особливості, мусять важкий снаряд і метальний заряд високо підіймати до камори гармати. Це видно на показаному відео вище. Схоже, що і варіант «Богдана 2.0» має ці ж недоліки, можливо досилач трохи покращить роботу артилеристів. 
На міжнародній виставці IDEX-2023 в Абу-Дабі у лютому цього року Краматорський завод важкого верстатобудування представив ще одну версію подальшого розвитку самохідної гаубиці 2С22 «Богдана». 
Цей варіант артилерійської установки, судячи із фото, планують розмістити на чотиривісному чеському шасі Tatra T815 8×8 із броньованою кабіною від компанії “Українська бронетехніка”. 
Цей варіант суттєво відрізняється від першого дослідного зразка «Богдани» та «Богдани 2.0». Зокрема, нова самохідна установка матиме повноцінний механізм заряджання боєприпасів. 
Артилерійські системи “радянських” калібрів, зокрема, 122-мм та 152-мм під час активних бойових дій з російськими окупантами виходять з ладу, випрацьовують свій ресурс. Також час від часу їх знищує противник. Сили оборони України все більше використовують гаубиці та САУ “натівського” калібру. Передусім це 155-мм та 105-мм артсистеми, які передають партнери як військову допомогу. 
Окрім того, кількість доступних на ринку снарядів радянських калібрів також обмежена. Не всі виробники готові постачати Україні боєприпаси. 
Зараз Україна залежить від поставок комплектуючих, запчастин та змінних стволів до гармат із країн Заходу. 
Налагодження виробництва вітчизняної САУ калібру 155-мм і особливо стволів дозволить зменшити залежність від закордонних поставок і швидше поповнювати втрати і перехід української артилерії на західні калібри. 
Також отримання досвіду українськими фахівцями у створенні таких систем та бойове застосування і постійні удосконалення дозволять у майбутньому виготовляти нові власні артилерійські системи для ЗСУ і, можливо, навіть продавати їх іншим країнам, створюючи робочі місця та відповідні компетенції. 
