Винищувачі Ізраїлю у бою над смугою Гази
Авіація Ізраїлю станом на 13 жовтня скинула на об’єкти у смузі Гази понад 6000 бомб. 
Тільки за ніч 13 жовтня Повітряні сили Ізраїлю уразили 750 цілей. 
«У нас немає вибору», – написало командування Повітряних сил Ізраїлю. 
Ізраїльські військові стверджують, що ХАМАС навмисно використовує цивільні будинки у військових цілях та розміщує на них пускові безпілотників. 
«Літаки ПС Ізраїлю націлилися на десятки таких пускових майданчиків». 
На оприлюднених відео від ізраїльських льотчиків демонструються численні удари по житлових будинках. 
Найчастіше будинки відразу «складаються» від влучання авіаційних бомб. 
У командуванні ізраїльських Повітряних сил розповідають, що ці будинки використовує ХАМАС у своїх цілях. 
«Були атаковані командні пункти, стратегічна військова інфраструктура, об’єкти виробництва зброї, розвідувальні засоби, військово-морські цілі», – розповідають у командуванні. 
Окрім об’єктів на суші та тунелів, також авіація завдає ударів по катерах бойовиків ХАМАС. 
Імовірно, такою інтенсивністю ударів ізраїльська авіація готує ґрунт для проведення масштабно наземної операції. 
Проте важко визначити ефективність таких ударів та наслідки для ХАМАС. Своєю чергою палестинські бойовики заявляють, що ці удари завдають втрат у більшості випадків лише мирним мешканцям. 
Повітряні сили Ізраїлю – це перлина армії оборони цієї країни, проти якої важко вистояти тим, у кого нема сучасної ППО та авіації. 
У складі Повітряних сил Ізраїлю є 315 винищувачів: 
Частіше над смугою Гази зараз працюють F-15I, F-15C та F-16I. 
F-16I являє собою двомісний варіант F-16 модифікації Block 52. 
Однією з головних відмінностей F-16I від Block 52 є заміна приблизно 50% бортового обладнання на ізраїльські аналоги. 
Своєю чергою F-15I також є варіантом американського винищувача-бомбардувальника F-15E Strike Eagle. 
Він частково оснащений обладнанням виготовленим в Ізраїлі. 
Винищувачі F-35I стали найновішими та найпередовішими літаками Повітряних сил Ізраїлю. 
Він розроблений разом з ізраїльськими фахівцями, і використовує елементи системи керування озброєння ізраїльської розробки, для самостійної інтеграції вітчизняного ракетно-бомбового озброєння. 
Перші поставки F-35I розпочались в червні 2016 року. Ізраїль отримує ці літаки безкоштовно як військову допомогу. 
У список авіаційних бомб Повітряних сил Ізраїлю входить велика різновидність цих боєприпасів та судячи з того, з якої інтенсивністю Ізраїль їх застосовує, то запаси були накопичені не малі. 
На складах є бомби: GBU-12; GBU-15; GBU-16; GBU-27; GBU-28; GBU-31; GBU-32; GBU-39; BLU-109; MPR500; MLGB; MSOV; FASTLIGHT. 
Для скидання по смузі Гази, у більшости випадків, до авіаційних бомб GBU додають комплект спеціального обладнання Joint Direct Attack Munition (JDAM). 
Після від’єднання від літака-носія JDAM автономно слідує до визначених координат цілі. 
У 2021 році Ізраїль купив 1000 бомб малого діаметра GBU-39/B. 
Смуга Гази стала першим місцем де зафіксували застосування коригованої плануючої авіабомби SPICE 2000. 
Сімейство плануючих авіабомб SPICE розроблено ізраїльською компанією Rafael і включає авіабомби калібру 113, 453 і 950 кілограмів. 
Версія калібру 113 кг має версію збільшеної дальності, оснащену малогабаритним турбореактивним двигуном. 
Також ізраїльські Повітряні сили почали використовувати більш старі американські авіабомби M117, якими озброюють F-16. 
Хоча вона має номінальну вагу 750 фунтів (340 кг), її фактична маса може становити близько 372 кг. 
Витрачаючи таку кількість авіаційних бомб, Ізраїль, імовірно, сподівається на поповнення своїх запасів Сполученими Штатами. 
Протиповітряна оборона угруповування ХАМАС наразі здатна виставити проти авіації тільки застарілі та кустарні засоби. 
ХАМАС створив мобільні групи на мотоциклах, які мали перехоплювати авіаційні об’єкти з переносних зенітно-ракетних комплексів. 
Нещодавно одну з таких груп розбили та виявили ПЗРК Misagh-2, яка являє собою удосконалену копію радянського ПЗРК «Стрела-2М». 
Серед більш потужних систем ППО у них є Mutabar-1. 
ЗРК Mutabar-1 призначений для боротьби з повітряними цілями на низьких висотах, включаючи безпілотні літальні апарати і гелікоптери. 
З такими засобами у ХАМАС мало шансів зупинити ізраїльську авіацію, яка продовжуватиме бомбити смугу Гази та у майбутньому, ймовірно, підтримувати сухопутні війська у наступі. 
