Як військова допомога Україні залучила інвестиції в американський ОПК?
Американська військова допомога Україні мобілізувала оборонно-промисловий комплекс США і залучила мільярдні інвестиції у виробництво озброєнь. У Пентагоні наголошують, що такого у країні не бачили десятиліттями. 
Виділені кошти не надходять безпосередньо в Україну, а йдуть на виробництво нової зброї всередині Сполучених Штатів для забезпечення  поточних потреб ЗСУ або для заміни тієї, що була відправлена із запасів США. 
Військова допомога Україні корисна для американських робітників в різних штатах, вона забезпечує значне фінансування заводів по всій країні, а також створює робочі місця та можливості для місцевих виробників і постачальників. 
Департамент оборони Сполучених Штатів 29 листопада повідомив, що з моменту російського повномасштабного вторгнення 24 лютого 2022 року США виділили близько 44 мільярдів доларів на безпекову допомогу Україні. 
Допомога включала як передачу існуючого військового обладнання із запасів американських збройних сил, так і закупівлю нового озброєння у промисловості. 
Зброя надається або через президентське розпорядження про скорочення, коли озброєння вилучається з армійських запасів, або через Ініціативу сприяння безпеці України (USAI), коли уряд укладає прямі контракти з оборонними підприємствами на постачання нового озброєння в Україну. 
Коли засоби вилучаються з наявних американських запасів, їх необхідно замінити, щоб підтримувати боєздатність військових підрозділів США. 
Пентагон повідомив, що станом на середину листопада виділив майже 17 мільярдів доларів на закупівлю озброєння і боєприпасів на заміни того, що було відправлено в Україну зі складів США. 
Своєю чергою на Ініціативу сприяння безпеці України оборонне відомство Сполучених Штатів зобов’язалося виділити понад 10 млрд доларів. 
У Пентагоні зауважують, що зобов’язання на суму понад 27 мільярдів доларів впливають на компанії американського оборонно-промислового комплексу в 37 штатах. 
Департамент оборони США також виділив близько 3,3 мільярда доларів, щоб допомогти оборонним підрядникам у 18 штатах розширити й модернізувати існуючі та створити повністю нові виробничі лінії. Ці компанії виготовляють, серед іншого, 155-мм артилерійські снаряди, керовані високоточні реактивні снаряди до РСЗВ HIMARS/M270, а також ПЗРК Stinger і протитанкові комплекси Javelin. 
Американський оглядач Марк А. Тіссен у колонці The Washington Post написав, що військова допомога Україні корисна для американських виробників, вона забезпечує значне фінансування заводів по всій країні. 
Оглядач зауважив, що переважна частина американської безпекової допомоги для України витрачається всередині США. Так з 68 млрд доларів військової та суміжної допомоги, які були виділені Конгресом після 24 лютого 2022 року, близько 90% припадає на американських виробників. 
Тіссен спільно з фахівцями з Американського інституту підприємництва склали каталог систем озброєння, які США виробляє для потреб українського війська. Вони проаналізували контракти та пресрелізи і поговорили з експертами, дипломатами та посадовими особами Пентагону. 
Багато систем озброєння виробляються для України на фабриках по всій країні. Зокрема, їм вдалося визначити 117 виробничих ліній у щонайменше 31 штаті та 71 місті США, де виробляють основні системи озброєнь. 
Однак, цей список не враховує американських постачальників, які надають підрядникам Пентагону деталі та супутні матеріали і послуги. 
Наприкінці листопада, адміністрація президента США Джо Байдена розповсюдила в Конгресі дані про те, які штати США отримали вигоду від мільярдів доларів, витрачених на озброєння для України. 
Для законодавців підготували мапу з розбивкою по штатах інвестицій на суму 27 мільярдів доларів і витрат, які пішли на виробництво зброї для постачання Україні та поповнення власних армійських запасів. 
У чотирьох штатах на цих мапах – Аризоні, Пенсильванії, Арканзасі та Вісконсині – розташовані виробничі потужності, які в сукупності отримують контракти на загальну суму понад 1 мільярд доларів, що йде до України. 
Ще 18 мільярдів доларів розподілені на контракти між оборонними підприємствами, розташованими  у понад 20 інших штатів. 
Зокрема, за даними Білого дому, Пенсильванія отримала 2,364 мільярда доларів – найбільше з усіх штатів. Кошти надходять у вигляді видатків та інвестицій у виробництво зброї та боєприпасів. 
Водночас дані свідчать, шо штат Техас отримав 1,45 мільярда доларів на виробництво 155-міліметрових снарядів та іншого озброєння. 
Натомість компанії в штаті Арізона, отримали 2,196 мільярда доларів оборонних замовлень. 
Військова допомога Україні від західних країн призвела до зростання доходів оборонних компаній, про це у жовтні повідомило агентство Reuters. 
Це пов’язано з тим, що уряди США та країн Європи поповнюють свої запаси озброєння, після його передачі Києву в межах військової допомоги. 
Зокрема, американські оборонні компанії Lockheed Martin та General Dynamics очікують, що наявні замовлення на сотні тисяч артилерійських снарядів, сотні ракет-перехоплювачів до комплексів ППО/ПРО Patriot і сплеск замовлень на бронетехніку, сприятимуть збільшенню їхніх доходів. 
Доприкладу, підрозділ компанії General Dynamics Combat Systems, який виробляє бронемашини, танки і артилерію, що використовується в Україні, збільшив свої доходи майже на 25% порівняно з аналогічним періодом минулого року. 
Американська компанія RTX (Raytheon), яка виробляє ракети AIM-120 AMRAAM, що використовуються в Україні в комплексах ППО NASAMS, заявила, що після вторгнення Росії в лютому 2022 року вже отримала нові замовлення на 3 мільярди доларів. 
Також у третьому кварталі продажі озброєння компанії Northrop Grumman зросли на 6% завдяки високому попиту на реактивні снаряди сімейства GMLRS, що використовуються в РСЗВ HIMARS і M270. 
Армія США також інвестує у розширення виробничих можливостей підприємств для збільшення виробництва 155-мм артилерійських снарядів які будуть  зокрема, передаватись Україні. 
Восени Армія США уклала контракти вартістю близько 1,5 мільярди доларів, щоб забезпечити створення резервів артилерійських снарядів. Для цього планується збільшення випуску 155-мм снарядів до 80 тисяч на місяць, до 2025 року. 
Контракти уклали окремо з кожною компаніями, які випускають компоненти до артилерійських снарядів. Виробничі потужності цих підприємств розташовані по всій країні. 
Крім того, замовлення отримали й компанії з Польщі (NitroChem SA), Індії (Solar Industries India Limited) і Канади (IMT Defence). 
Також через повномасштабну війну Росії проти України та велику роль мінометів на полі бою, обороні компанії США збільшують виробництво мінометів калібру 81- та 120-мм. 
Підприємства також отримають додаткові інвестиції для модернізації своїх потужностей. Так, Армійська промислова база у Вотервлітському арсеналі проведе заміну обладнання кузень та фарбувальних цехів. 
Зараз на підприємстві виготовляють ліцензійні копії ізраїльського 120-мм міномета Soltan K6 (M120A1) для самохідних мінометів та переносний варіант, а також ліцензійну копію британського 81-мм міномета L16A1 (М252А1). Крім того, арсенал виготовляє усю номенклатуру боєприпасів до мінометів, які використовує Армія США та іноземні замовники. 
У 2022 році підприємство отримало замовлення на виробництво невизначеної кількості 120-мм мінометів М120А1 та М121. Контракт вартістю у 49 мільйонів доларів розрахований до 2027 року. 
Також модернізацію своїх потужностей проведе компанія Day & Zimmermann, яка спеціалізується на виробництві метальних зарядів до мінометних мін різного калібру. 
Департамент оборони США у грудні 2022 року уклав з корпорацією Lockheed Martin контракт на виробництво реактивних систем М142 HIMARS із фіксованою вартістю 430,9 мільйона доларів. Кількість замовлених пускових установок не уточнюється. Нові РСЗВ потрібні для задоволення термінової потреби армії США та закордонних партнерів. 
Військові Сполучених Штатів у травні цього року, замовили дуже велику партію протитанкових комплексів Javelin. Угода включає нарощування виробництва ракет до 3960 одиниць на рік до кінця 2026 року. 
Контракт передбачає постачання та підтримку виробництва ПТРК Javelin для військових США та зарубіжних замовників. 
У серпні поточного року Армія США уклала контракт із компанією Raytheon на виробництво протитанкових ракет TOW-2B. Його вартість оцінюють у 322,5 мільйони доларів. Завершення угоди планують до осені 2026 року. Виробництво ракет відбувається у міста Тусон штату Аризона. 
І це лише декілька контрактів, які отримала оборонна промисловість Сполучених Штатів після початку повномасштабної війни між Росією та Україною. 
