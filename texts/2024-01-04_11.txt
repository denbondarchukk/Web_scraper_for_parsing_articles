На що здатна БМП ASCOD та чи краще вона за CV90 та Lynx?
Наприкінці вересня минулого року стало відомо, що європейське відділення американської корпорації General Dynamics, холдингова компанія Czechoslovak Group та “Українська бронетехніка” вивчають можливості ліцензійного виробництва бойових машин піхоти ASCOD в Україні. 
Відомо, що фахівці компанії спільно з військовослужбовцями  та представниками ДНДІ випробувань та сертифікації озброєння та військової техніки відвідали виробничі потужності General Dynamics European Land Systems в Іспанії, де ознайомилися з виробництвом колісної та гусеничної техніки. 
На фотографіях, оприлюднених пресслужбою “Української бронетехніки”, можна побачити, що українська делегація оцінювала шасі бойової машини другого покоління ASCOD Phase 2, яку також іменують просто як ASCOD 2. 
Українські військовослужбовці випробували БМП з метою порівняння можливостей цієї машини з технікою, що вже використовується Збройними силами. 
Зокрема, спеціалісти протестували компоновку ASCOD 2 на одному із полігонів в іспанському місті Трубія. 
З огляду на вивчення українськими структурами та представниками ОПК питання закупок та локалізації виробництва виникає інтерес до спроможностей ASCOD на полі бою. 
У новій статті “Мілітарний” розповість про особливості ASCOD та до чого тут скандальний проєкт британської бойової машини Ajax 
ASCOD це універсальна бойова платформана на базі якої створене ціле сімейство машин. Вона була розроблена в рамках кооперації австрійської компанії Steyr–Daimler-Puch AG та іспанської Santa Bаrbara Sistemas. 
В результаті вже наприкінці 1990-х років Іспанія отримала на озброєння машину першого покоління під власним найменуванням Pizarro, а в свою чергу Австрія – машини Ulan. Загалом обидві країни замовили сумарно більше двох сотень БМП та спецмашин на їх базі. 
Новий виток розвитку платформи відбувся на початку 2000-х років з придбанням обох розробників компанією General Dynamics European Land Systems. Розробка нового покоління бойових машин розпочалась у 2004 році та концептуально зосереджувалась на вдосконаленні вже існуючої конструкції. 
Одним із головних завдань проекту було підвищення рівня захисту. Під впливом досвіду чисельних міжнародних операцій на Близькому Сході одним із головних завдань стало впровадження потужного протимінного захисту. Крім того, військових перестав влаштовувати базовий балістичний захист, що також вплинуло на вимоги до перспективної машини. 
В ході проєктування була змінена конструкція бронекорпусу, покращено бронювання та встановлений повноцінний протимінний захист. 
Балістичний захист ASCOD 2 включає представлений сталевим корпусом оснащеним керамічними та багатошаровими панелями, а також кевларовим підбоєм. Згідно заяв розробника, машина у комплектації з додатковим композитним захистом здатна витримати обстріл із 14,5 мм кулемету по колу, та бронебійних підкаліберних 25 мм снарядів у передній проекції. 
Опціонально компанія GDELS також пропонує встановлення динамічного захисту, систем попередження про лазерне опромінення та комплексу активного захисту Saab LEDS-150 або Raphael Trophy. 
Протимінний захист має забезпечити безпеку екіпажу у випадку ініціації вибухового пристрою потужністю до 10 кілограмів у тротиловому еквіваленті як під гусеницею, так і під дном машини. 
Однак зміни конструкції корпусу не торкнулись основних рішень у компонуванні бойової машини. ASCOD зберігає традиційне розміщення моторно-трансмісійного відділення у передній частині поряд з місцем механіка водія зліва від нього, а також десантного відділення та апареллю у задній частині. 
Місце оператора озброєння та командира машини, який традиційно спішується разом з десантом, знаходиться у тому ж десантному відділенні ближче до водія. Загалом машина вміщує трьох членів екіпажу та сім десантників. 
Внесення серйозних змін у кострукцію корпусу та підвищення бронезахисту потягнуло за собою збільшення маси машини до 30 тонн. Це, в свою чергу, стало причиною доопрацювання ходової частини, встановлення більш потужного двигуна та відповідної трансмісії. 
Нове шасі дозволило збільшити вантажопідйомність до 42 тонн. Для забезпечення належної маневреності ASCOD 2 отримав німецький 805-сильний дизельний двигун MTU V8 199 T21 з турбонаддувом. Він працює з шестиступінчастою автоматичною коробкою передач Renk HSLW256B. 
Машина розвиває швидкість до 67 км/год вперед та до 33 км/год назад. Запас ходу складає 500 км. 
Шасі має сім опорних катків, що за досвідом експлуатації показало хорошу плавність ходу та високу прохідність по засніженим грунтам. 
 
Бойова машина може оснащуватись стандартними металевими гусеничними стрічками з гумовою біговою доріжкою. Однак для неї також розроблений суцільногумовий варіант гусениць. Таке рішення дорожче, однак суттєво підвищує плавність ходу та знижує рівень шумо- та вібронавантаження. 
Висока вантажопідйомність та модульність платформи ASCOD 2 дозволяє встановлювати на машину більшість відомих на ринку систем озброєння. 
У варіанті БМП мова може йти про про бойові відділення з автоматичними гарматами середніх калібрів 25-40 мм, зокрема, CMI Cockerill, Rheinmetall LANCE, GDELS SP30, Oto Melara 30 та GDLS-Canada LAV-25. Крім того, можливе встановлення повністю дистанційних бойових систем. 
Загалом, рішення про вибір калібру гармати та супутніх систем озброєння залежить виключно від бюджету та вподобань замовника, тому питання може бути винесене за дужки. 
В умовах повномасштабної війни виробництво бойових машин ASCOD, ймовірніше за все, відбуватиметься лише у форматі збирання готових вузлів та агрегатів на українських потужностях. 
Втім український оборонно-промисловий комплекс може взяти на себе виготовлення броньованого корпусу із готового металопрокату. З цієї точки зору сталевий корпус виглядає більш простим та звичним для української промисловості порівняно з аналогічними машинами виготовленими із алюмінієвих сплавів. Також не можна виключати потенційну інтеграцію бойового відділення української розробки. 
Варто також згадати, що у випадку успішного укладання контракту Україна стане вже другою, після Великої Британії, країною, що локалізує їх виробництво. Досвід останніх був тернистим та супроводжувався низкою проблем з якістю виконання послуг європейським підрозділом General Dynamics. 
Так, для локалізації виробництва бойових машин Ajax, що розроблялись на базі ASCOD, британському підрозділу компанії було передано неналежно перекладену технічну документацію з низкою помилок у параметрах та неточностями. Це в свою чергу привело до нерозуміння специфікацій деяких вузлів. 
Окрім проблем з документацією були виявлені й інші проблеми, зокрема, з корпусами для Ajax. 
“Контроль якості був особливо низьким у перших 100 корпусах, вироблених в Іспанії, але проблема не була повністю усунена в наступних партіях. Проблеми включали невідповідну довжину секцій, непаралельні сторони корпусу та неякісне зварювання“, — пише доктор Королівського Об’єднаного інституту оборонних досліджень Великої Британії Джек Уотлінг. 
В результаті GDLS-UK був вимушений займатись відбракуванням та ремонтом поставлених корпусів, що мали незадовільну якість виготовлення. 
Загалом, через сукупність вище описаних подій та низки проблем розробки проєкт був розтягнутий у часі на 4 роки, що в свою чергу потягнуло за собою збільшення бюджетів на розробку та виробництво. 
На сьогоднішній день за технічними параметрами шведська CV90, KF41 Lynx від Rheinmetall та ASCOD залишаються одними із набільш захищених бойових машин піхоти у своєму класі. Їх параметри у захисті не мають суттєвих відмінностей, а ударні спроможності залежать лише від вибору озброєння замовником. 
Втім, окрім сухих цифр можна скористатись досвідом Словаччини, яка проводила оцінку цих машин в ході тендеру у 2022 році. 
26 травня Міністерство оборони Словаччини оприлюднило документ під назвою «Техніко-економічне обґрунтування закупівлі гусеничних бойових броньованих машин і гусеничних машин підтримки», у якому були зроблені висновки тривалого процесу випробувань, під час якого конкуруючі машини вивчались всередині країни. 
У документі словацькою мовою відсутня частина інформації, яка вважалася секретною, але він містить загальний огляд результатів, отриманих під час польових випробувань. 
Оцінка враховувала чотири основні напрями: технічний, матеріально-технічний, фінансовий та залучення словацької промисловості. 
Для технічної оцінки основними критеріями були мобільність, маневреність, вогнева міць та захист. 
Lynx була оснащена баштою Lance, що озброєна гарматою Rheinmetall Mk30-2, ASCOD — MT30 від Elbit оснащеною Northrop Grumman Bushmaster II Mk44S, а CV90 — d-Turret з 30 мм гарматою Bushmaster II. 
Таблиця результатів технічної оцінки, опублікована в документі, показує наступні загальні підсумки випробувань: 
Перше місце зайняла CV90, хоча вона не відповідала вимогам по максимальній висоті підйому гармати. Коментарі щодо Lynx позитивно підкреслюють її модульність та значний внутрішній простір, тоді як мінусами є габаритні розміри. 
Незважаючи на те, що ASCOD посідає друге місце в цій таблиці, в кінцевому результаті її перемістили на третє після виявлення проблем з шумом та вібраціями. 
Фінансова оцінка бойових платформ базувалася на формулі, в якій загальна вартість була сумою вартості машини, оцінки 20-річного життєвого циклу, витрат на початкове навчання, основних витрат на логістику та запчастин. 
У  рейтингу CV9030 займає перше місце, випереджаючи CV9035, за ним йдуть ASCOD і Lynx. Однак в рамках порівняння логістичного забезпечення рейтинг суттєво змінився: Lynx стала першою, за нею CV90, а ASCOD став останнім. 
У питанні локалізації виробництва бойових машин в Словаччині та залучення місцевих підприємств до виробничого циклу CV9030 знову стала лідером, випередивши Lynx, CV9035 і ASCOD: 
  
Відповідно до словацького тендеру, іспанська машина програє шведській бойовій машині у технічному та економічному профілі. 
