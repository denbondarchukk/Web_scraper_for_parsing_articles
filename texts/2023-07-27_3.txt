БМП AS21 Redback: потенційний бестселер корейського ОПК
Південнокорейська бойова машина AS21 Redback від компанії Hanwha Defense перемогла у конкурсі на нову БМП для армії Австралії. 
“Мілітарний” розмірковує, чи стане ця бойова машина піхоти такою ж популярною на світовому ринку озброєнь, як, доприкладу, самохідна артилерійська установка К9 Thunder південнокорейського виробництва. 
Також розглянемо бойові характеристики та потенційних замовників БМП AS21. 
Гусенична бойова машина піхоти AS21 Redback створена на базі шасі БМП K21, яка перебуває на озброєнні армії Південної Кореї. Її вперше показали на виставці у 2018 році. У наступному році компанія Hanwha Defense Systems презентувала її як учасника програми LAND 400 Phase 3 у рамках переозброєння армії Австралії. Бойова машина у такій версії отримала назву австралійського отруйного павука – Redback (Червоноспинний). 
AS21 має класичне компонування для сучасних бойових машин піхоти: моторно-трансмісійне відділення та відділення управління розташоване в носовій частині, бойове відділення – в середній частині корпусу, а десантне відділення – в кормі. Бойова машина може вміщувати одинадцять людей: трьох членів екіпажу та вісім десантників. 
На БМП для австралійського тендеру встановили двомісну башту Т2000, розроблену австралійською компанією Electro Optic Systems (EOS) спільно з ізраїльською компанією Elbit Systems. 
Башта оснащена 30 мм автоматичною гарматою Mk44S Bushmaster II та спареним кулеметом калібру 7,62 мм. 
Комплекс озброєння має у своєму складі висувну пускову установку для двох ізраїльських протитанкових ракет комплексу Spike LR2, а також дистанційно керовану установку R400S-MK2, яка може бути оснащена кулеметом або автоматичним гранатометом. 
На БМП AS21 Redback встановлений дизельний двигун МТ-881 потужністю 1000 к.с. Такий же встановлюється на південнокорейській САУ K9. Максимальна маса бойової машини сягає 42 тонн, при цьому вона може розвивати швидкість до 65 км/год і має близько 500 км запасу ходу. 
Під час створення БМП конструктори приділили велику увагу підвищенню рівня захисту машини. Балістичний захист алюмінієвого корпусу посилили за рахунок навісних багатошарових блоків модульного бронювання. На кожен борт корпусу встановлюють 12 таких блоків. 
Також борт прикритий броньованим екраном, який перекриває простір від нижньої частини блоків модульної броні до верхньої частини опорних котків. Блоки модульної броні також монтують на передній лобовій частині корпусу БМП. Кормова частина теж прикрита навісною бронею. 
Окрім того, захищеність БМП AS21 Redback на полі бою підвищили шляхом встановлення системи активного захисту (КАЗ) Iron Fist від ізраїльської компанії Israel Military Industries. Елементи КАЗ інтегровані у башту. 
Бортові РЛС системи виявляють та ідентифікують ракети та реактивні гранати, що наближаються до бойової машини. Далі отримана інформація обробляється комп’ютером, після цього відбувається пуск боєприпаса з однієї із поворотних установок на башті. Він летить назустріч загрозі та вибухає біля неї, уражаючи ворожу протитанкову ракету чи реактивну гранату за рахунок фугасної дії та осколків. 
Протимінна стійкість БМП AS21 забезпечується за рахунок розміщення десанту на індивідуальних енергопоглинаючих сидіннях. Також на днище корпусу укладають мати, що гасять частину імпульсу вибуху, Також на дно корпусу знизу встановлюють елементи композитної броні, окрім ділянки під моторно-трансмісійним відділенням. 
Нині на озброєнні армії Південної Кореї стоять БМП K21. Така машина важить 26 тонн і вміщує 12 осіб. Основна її зброя – 40-мм автоматична гармата, броня із алюмінієвого сплаву захищає екіпаж та десант від бронебійних великокаліберних боєприпасів та осколків артилерійських снарядів. Двигун потужністю 740 к.с. розганяє БМП до 70 км/год. Також вона може долати водні перешкоди вплав. 
Раніше Південна Корея не продавала свої БМП закордон. Однак з появою AS21 у світі з’явився інтерес до закупівлі такої південнокорейської техніки. Тому місцеві виробники пропонують замовникам своєї військової техніки не лише постачання готових систем, а й глибшу співпрацю. 
Великі контракти на постачання озброєнь, які передбачають передачу технологій та спільного виробництва, нині підписані з Польщею, йдеться  про танки та артилерію. Також у Єгипті вироблятимуть південнокорейські САУ K9 Thunder. 
Компанія Hanwha Defense Systems презентувала бойову машину AS21 Redback як учасника тендеру у програмі LAND 400 Phase 3 – Mounted Close Combat Capability на придбання 450 бойових машин піхоти у рамках переозброєння сухопутних військ армії Австралії. 
У фінал конкурсу пройшли дві бойові машини компанії – KF41 Lynx від німецької Rheinmetall Defence Australia та AS21 Redback від Hanwha Defense Australia. Сам конкурс у форматі широкого спектру порівнювальних випробувань тривав з 2019 року. 
Випробування включали порівняння систем озброєння, захисту від мін та снарядів різкого калібру, мобільності машин, електроніки та захисту від людського фактору і тактики застосування БМП. 
Саме корейська AS21 Redback у липні 2023 року стала переможцем за результатом порівняльних випробувань, які тривали всі ці роки. 
Hanwha Defense вже підписала контракт на виробництво 129 машин. Однак варто зазначити, що кількість замовлених бойових машин була скорочена з першочергових 450 до 129 у квітневому Оборонному стратегічному огляді (DSR). 
Міністр оборонної промисловості Австралії Пет Конрой повідомив, що проект Land 400 Phase 3 матиме вартість від 5 до 7 мільярдів доларів (імовірно, австралійських доларів). У цю суму входить вартість самих БМП, витрати на проєкт, запчастини, боєприпаси та навчання. 
За словами міністра, включно з навчальними, ремонтними і запасними машинами, нові AS21 надійдуть на озброєння механізованого батальйону у складі єдиної бронетанкової загальновійськової бригади сухопутних сил Австралії. 
Згідно угоди, виробництво бойових машин буде розгорнуто в Австралії, для чого Hanwha побудує завод в регіоні Джилонг. Наразі незрозуміло, якою буде участь австралійських компаній у виробництві та яку частку виробництва машини локалізують на місцевих потужностях. На сьогодні лише відомо, що принаймні остаточне збирання відбуватиметься в Австралії. 
Уряд Австралії також хоче прискорити початок виробництва, щоб отримати першу БМП вже на початку 2027 року, що на два роки раніше, ніж планувалось спочатку. Реалізацію контракту очікують до кінця 2028 року. Замовлені бойові машини мають замінити в армії частину застарілих гусеничних бронетранспортерів M113AS4. 
Відтак Австралія стала першим покупцем нової південнокорейської важкої бойової машини піхоти Redback. 
У жовтні 2022 року міністр оборони країни Польщі Маріуш Блащак повідомив, що військовослужбовці 18-ї механізованої дивізії розпочали польові випробування бойових машин піхоти AS21 Redback від Hanwha Defense. Тоді він уточнив, що міністерство оборони шукає оптимальні рішення для посилення польських механізованих військ. БМП AS21 випробовували у різних польових умовах з бойовими стрільбами вдень та вночі. 
Хоча Польща активно придивляється до південнокорейської БМП, наразі невідомо, чи будуть замовлені ці машини для польського війська. Адже в лютому 2023 року країна погодила рамкову угоду на замовлення для збройних сил Польщі 1400 бойових машин піхоти Borsuk власного виробництва. Тому питання отримання БМП з Південної Кореї залишається відкритим. 
Південнокорейська компанія Hanwha Defense зараз просуває свою БМП AS21 Redback до Румунії в рамках програми оновлення парку бойових машин піхоти в румунській армії. Конкуренти AS21 – австрійсько-іспанська бронемашина ASCOD від General Dynamics European Land Systems і німецька БМП Lynx від Rheinmetall. 
Контракт на поставку важких бойових машин піхоти передбачатиме, що перші партії машин будуть імпортовані, а потім румунській оборонній промисловості передадуть технології і надалі бронетехніка буде виготовлена ​​в Румунії. Програма матиме два етапи. На першому етапі передбачається придбання 246 БМП, включаючи навчальні тренажери та початкове матеріально-технічне забезпечення. 
Очікується, що цей етап розпочнеться у 2023 році і триватиме до 2031 року. Орієнтовна вартість контрактів на закупівлю у рамках цього етапу становить 2,5 млрд євро. На другому етапі закуплять ще 52 одиниці бронетехніки на 450 млн євро. 
Наразі південнокорейська самохідна артилерійська установка К9 Thunder популярна серед замовників із багатьох країн світу, включно з членами НАТО. Компанія Hanwha Defense пропонує покупцям не лише постачання готових артилерійських установок, а й промислову співпрацю і залучення місцевих підприємств до виробництва складових та остаточне збирання К9 на потужностях замовника. Такі умови викликають зацікавленість у багатьох нинішніх і потенційних замовників цього озброєння. 
Повномасштабна війна Росії проти України показала, що вимоги до бронезахисту бойових машин треба посилювати. Насиченість сучасного поля бою не лише артилерією, а й протитанковими засобами і ударними БПЛА та дронами-камікадзе призводить до зниження живучості старих та сучасних зразків бронетехніки. 
Щоб протистояти цим загрозам, бойові машини повинні мати більший захист і засоби протидії атакуючим боєприпасам, як-от комплекси активного захисту, що призначені для протидії протитанковим ракетам та реактивним гранатам. Також велику небезпеку становлять протитанкові міни, які можуть уражати техніку не лише знизу, але і за рахунок ударного ядра зачіпати бортову проекцію та верхню частину бронемашин. 
Важка БМП AS21 Redback стала однією з сучасних бойових машин, які з’явилися у останні роки. Її створювали з урахуванням тенденцій розвитку військових технологій. 
Живучість БМП AS21 на полі бою підсилює багатошарова броня, покращений протимінний захист і комплекс активного захисту Iron Fist. 
На фоні російсько-української війни багато країн почали програми переозброєння своїх армій, тому у світі виник дефіцит промислових потужностей з виробництва військової техніки. Південна Корея вирізняється тим, що пропонує своїм замовникам відносно швидкі темпи постачання. 
Загалом можна припустити, що лояльні для замовника умови співпраці, підтвердження заявлених бойових характеристик і якість виробництва з дотриманням термінів поставки можуть дозволити південнокорейській бойовій машині AS21 Redback зайняти одне з провідних місць на світовому ринку бронетехніки. 
