Як вберегтися від ворожих дронів під час облаштування позицій – поради піхотинцям
Облаштування позицій — це важка праця і найбільш демаскуючий етап роботи підрозділу. Крім людської метушні, з’являється велика кількість інших демаскуючих ознак (свіжий ґрунт, нові стежки, зміна ландшафту). Це все добре видно з повітря. 
Далі — поради для піхотинців про те, як підвищити власну безпеку під час облаштування позицій із довідника “Як вберегтися від ворожих дронів. Поради піхоті”. 
Облаштовувати окопи чи вести інші інженерні роботи краще на світанку або в сутінках — у цей час активність ворожої аеророзвідки спадає. 
Пам’ятайте, що БПЛА важко літати під час сильного вітру та дощу — вночі інтенсивність польотів знижується, але водночас безпілотники діють ефективніше завдяки використанню тепловізорів. 
Найпростіше укриття, яке можна досить швидко створити, замаскувати та використати у разі необхідності — “нора”, невеликий одиночний окоп, виритий під кутом чи перпендикулярно до траншеї. Це дає можливість швидко укритися в разі необхідності та частково не дозволяє бачити вас зверху. 
Робіть якнайбільше перекритих щілин, зокрема, на краях окопів. Побачити, а тим більш прицільно скинути щось в таке укриття дуже важко. Накриття приховує пересування в окопах та заважає ворожому аеророзвіднику навестись у разі спроби скиду в окоп. Для цього згодяться всі матеріали: від ДСП до щільно вкладеного гілля. 
Накрийте позиції сітками — вони затримають усе, що скидається з дронів. Як і у випадку з технікою, це можуть бути рибальські сітки або металева сітка-рабиця. Найкращим рішенням буде облаштувати такі конструкції у кілька шарів. 
Постійно працюйте над збільшенням кількості замаскованих приміщень, укриттів. Яким би досконалим та комфортним не був бліндаж або будиночок, не збирайтесь там більше, ніж утрьох. Бліндажі та добре облаштовані укриття завжди будуть для ворога у переліку пріоритетних цілей для скидання боєприпасів або наведення мінометів чи артилерії. То ж ідея “перекурити” чи “попити чайку” гуртом — небезпечна. 
Виходи з бліндажів краще робити з поворотом у формі літери Г — це захистить від уламків у разі влучання FPV-дронів або скиду боєприпасу в зону входу до укриття. Обов’язково обладнайте другий вхід у бліндаж, оскільки перший може бути пошкоджений або завалений в результаті влучання. 
Трубу від буржуйки чи вентиляції над виходом з бліндажу робіть з накриттям, так званим “грибком”. Обмотуйте сіткою, або виводьте вбік, щоб уникнути скиду в них боєприпасів. Ці отвори також обов’язково слід маскувати природніми матеріалами. 
При облаштуванні позицій все своє добро ховайте нижче рівня землі, адже рюкзаки та ящики одразу роблять позицію “цікавою” для атаки з повітря. 
Завантажити посібник “Як вберегтися від ворожих дронів. Поради піхоті” можна на сайті управління підготовки (G7) штабу Командування Сил ТрО ЗСУ: https://cutt.ly/0wrlPcGn 
“Від бійця до бійця” — спільний інформаційний проєкт Українського ветеранського фонду та Сил територіальної оборони ЗСУ. 
