Т-54 і Т-55: що це за танки і як Росія може їх застосувати проти України 
На початку липня з’явилося відео ешелону з танками Т-54/Т-55 у Воронезькій області РФ. 
За кадром росіяни обурені та сумні, бо “нові танки закінчилися”. Також деякі з бойових машин ще й дивно розфарбовані. 
Українці теж насміхаються з цих застарілих танків. Однак чи варто сміятися з них в 2023 році? 
“Мілітарний” розповідає більше про ці радянські танки. А також розглядає варіанти застосування їх у війні з Україною. 
Росія вимушена озброювати свої окупаційні війська цими танками через значні втрати сучасної бронетехніки і для збільшення вогневої потужності своїх сил. 
Радянський середній танк Т-54 розроблений та прийнятний на озброєння в 1946 році. Серійне виробництво бойової машини розпочалося у 1947 році. Танк випускали кілька оборонних заводів СРСР, а також у інших країнах. У процесі виробництва танк доопрацьовували та створювали його нові модифікації. Останні машини випустили у 1959 році. 
Танк у базовій версії, яких у СРСР випустили понад десять тисяч, мав екіпаж з чотирьох осіб та був озброєний 100-мм нарізною гарматою Д10-Т. З нею був спарений 7,62-мм кулемет. 
Також два курсові кулемети встановлювалися над лівою та правою гусеницями. Вогонь з цих кулеметів вів механік-водій. Заряджання зброї проводилися зовні машини. Наведення кулеметів на ціль здійснювалося за рахунок повороту танка. Окрім того, на даху башти встановлювався 12,7-мм кулемет ДШК. 
У носовій частині корпусу розташовувалося відділення управління, де ліворуч розміщувався механік-водій, а праворуч за поздовжньою перегородкою – паливні баки та боєукладка для снарядів. 
Середню частину корпусу танка займає бойове відділення. Там розташована башта, в якій розміщувалися танкова гармата, прицільні пристрої та оглядові прилади, частина боєкомплекту і засоби зв’язку. Зліва від гармати Д10-Т знаходяться робочі місця навідника і командира танка, а праворуч – заряджаючого. 
У боєкомплект танка входять 34 унітарні постріли до 100-мм гармати, що розміщуються у спеціальних укладках у корпусі та башті танка. 20 пострілів – в носовій частині корпусу, решта – у бойовому відділенні. 
За бойовим відділенням у кормовій частині танка знаходиться моторно-трансмісійне відділення, відокремлене перегородкою. Там розміщується двигун і системи, які забезпечують його роботу, а також трансмісія. 
Носова частина корпусу зварена з верхнього та нижнього броньових листів завтовшки 120 мм. Борти корпусу мають товщину 80 мм. 
Башта танка Т-54 відливалася з броньової сталі. Товщина сферичної лобової частини досягала 200 мм, бортів – від 160 до 125 мм. Верхня частина башти мала товщину 30 мм. 
Особливістю конструкції башти стала наявність зворотніх скосів, так званих «заманів» у її нижній частині. Це призвело до утворення ослаблених зон бронезахисту частини корпусу танка під баштою – туди через рикошет могли відлітати снаряди і пробивати більш тонку броню. Така конструкція зумовлена потребою відкривати кришку люка механіка-водія при будь-якому її положенні. 
У процесі серійного виробництва машина зазнавала змін і недолік виправили, встановивши башту іншої форми під час випуску нових модифікацій. Зміни конструкції башти призвели до зміни форми люка механіка-водія та розташування пострілів до гармати. 
Танк Т-55 є модернізованим варіантом танка Т-54Б. Він був прийнятий на озброєння радянської армії у 1958 році. Машина має таке саме компонування, як і Т-54. 
У бойовому відділенні розташовується башта, де знаходиться командир танка, навідник (ліворуч від гармати) і заряджаючий (праворуч від гармати). Основне озброєння – 100-мм стабілізована у двох площинах танкова гармата Д10-Т2С. Із нею був спарений 7,62-мм кулемет. 
Танк також міг стріляти з закритих вогневих позицій. Для цього використовувалися бічний рівень та азимутальний покажчик. 
Дальність прямого пострілу по цілі висотою 2 м становила бронебійним снарядом – 1080 м, осколково-фугасним – 1100 м. Найбільша прицільна дальність стрільби з допомогою телескопічного прицілу дорівнювала 6900 метрів, а з допомогою бічного рівня – до 14 600 м. 
До гармати боєкомплект складається з 43 унітарних пострілів із бронебійними, осколково-фугасними та кумулятивними снарядами. Пізніше танк Т-55 озброїли ще й зенітною установкою з кулеметом ДШКМ. 
Корпус танка зварений з броньових листів сталі різної товщини. Передня частина корпусу мала товщину 100 мм. Башта танка була литою зі змінною товщиною броні до 200 мм в передній лобовій частині. 
У березні 2023 року аналітична команда Conflict Intelligence Team опублікувала фотографії ешелону, який перевозив радянські середні танки сімейства Т-54 і 55 з Далекого Сходу. В одному ешелоні були як танки Т-54, так і танки, які, ймовірно, можуть бути пізніми Т-54 або Т-55. 
За інформацією СІТ, цей ешелон відправили з міста Арсеньєв Приморського краю, у якому розміщена 1295 Центральна база резерву і зберігання танків російської армії. 
На фото видно, що танки не мають додаткового захисту, хоча б у вигляді контейнерів динамічно захисту «Контакт-1». 
Вже у квітні 2023 року російські окупаційні війська в Україні почали отримувати розконсервовані танки Т-54 та Т-55. 
Тоді загарбники заявили, що ці танки знаходяться в окупованих районах Запорізької області України. 
Однак на той час було невідомо, чи беруть ці танки участь у бойових діях, чи це перші машини цього типу, які тільки надійшли на озброєння росіян. 
Варто зазначити, що танки Т-54 та 55 після розпаду СРСР перебували у великих кількостях на балансі російської армії. При цьому останні Т-55 були зняті з озброєння у 2010 році. 
Днями у соцмережах з’явилися нові зображення пересування ешелону з танками Т-54/55 на території РФ. Це свідчить, що окупанти продовжують розконсервовувати ці танки для застосування у війні проти України. 
Можна припустити, що росіяни можуть використовувати ці танки не тільки за прямим призначенням, тобто як “класичний” танк в наступі чи обороні. Т-54/Т-55, можливо, знадобилися для збільшення вогневої потужності окупаційних сил, щоб спробувати зупинити наступальні операції Сил оборони України. 
Росіяни, зокрема, можуть використовувати їх як самохідні артилерійські установки для стрільби з закритих вогневих позицій. Таке рішення вони могли ухвалити після того, як втратили значну кількість ствольної артилерії на полі бою. 
Зазначимо, що традиційним для танків є стрільба прямою або напівпрямою наводкою по цілях, які навідник бойової машини спостерігає через прицільні прилади. Так зазвичай уражаються цілі противника на максимальній відстані до 4-5 кілометрів від танку. 
Але танк також може уражати цілі, які не видно візуально. Такий спосіб стрільби має назву «стрільба із закритої вогневої позиції». Це ведення артилерійського вогню по цілях, які не перебувають у прямій видимості. 
Танки для цього використовують осколково-фугасні снаряди, які мають дальність польоту більше 10 км. Для прицілювання на такі великі дальності використовують спеціальні прилади для наведення – бічний рівень та азимутальний покажчик. 
Українські військові до повномасштабного російського вторгнення вже мали досвід застосування танків для стрільби із закритих вогневих позицій. 
Зокрема, фонд компетентної допомоги армії «Повернись живим» з вересня 2015 року за допомогою програми ГРК АRMOR навчає українських військових стрільбі з закритих позицій 
Станом на літо 2022 року фахівці організації передали у війська тисячі планшетів з цим програмним забезпеченням, підготувавши сотні екіпажів бойових броньованих машин, танків, зенітних установок та артилерійських розрахунків. 
В умовах повномасштабної війни з Росією таку тактику активно застосовують на полі бою. Це пов’язано з тим, що танки часто не можуть вийти на пряму наводку для здійснення пострілу. 
Це робить українських танкістів недосяжними для вогню ворожих танків й протитанкових засобів, які є основною загрозою для цього виду бронетехніки під час класичного застосування. 
Після повномасштабного вторгнення росіяни також почали активно стріляти таким методом зі своїх танків. 
Дослідник історії танкобудування Андрій Тарасенко дав свою оцінку застосування танків Т-54 і Т-55 росіянами. 
Він вважає, що це вимушений захід, зумовлений не тільки нестачею танків, а й “снарядним голодом”. 
“Особливість застосування танків на цьому етапі – це застосування із закритих вогневих позицій без прямого візуального контакту з ціллю”, – зазначив Тарасенко. 
За його словами, нарізна 100-мм гармата на цих танках не тільки не гірша за 125-мм, а навіть краща завдяки точності. 
“З іншого боку експлуатація Т-54/55 в РФ навіть в умовах баз резерву завершилася понад 10 років тому. Немає людей, здатних якісно навчити експлуатації Т-54, вже багато десятиліть ніхто не навчався експлуатації цих танків”, – наголосив він. 
Тарасенко зазначив, що Т-54/55 планують зайняти місце Т-62, які раніше передбачалося використовувати як ерзац САУ. 
Раніше, за його словами, в армії РФ намагалися використовувати Т-62 як ерзац САУ для стрільби непрямим наведенням і скороченими до трьох людей екіпажами: “а зараз ми бачимо іншу картину – повноцінний екіпаж 4 осіб”. 
“Особливості війни показують нетиповий розподіл влучань у танк, насамперед перерозподіл уражень на верхню півсферу і борти. Тут Т-54/55 нічим не поступається сучасним танкам Т-72 і Т-80.  
А за рахунок значно меншої пожежонебезпеки унітарного пострілу з металевою гільзою навіть перевершуватиме по живучості (сучасні російські танки, – ред) при пробитті броні”, – зазначив Андрій Тарасенко. 
Однак він зазначив, що у передній частині Т-54/55 вразливі для будь-яких наявних протитанкових боєприпасів. 
Поява великої кількості хоча і застарілих, але все-таки танків може бути пов’язана з необхідністю росіян наситити лінію оборони на окупованих територіях бронетехнікою. Танки мають підтримувати російські підрозділи вогнем. 
Адже на танках Т-55 є можливість ведення вогню із закритих вогневих позицій і з початком повномасштабного вторгнення росіяни почали активно стріляти зі своїх танків, використовуючи такий метод. 
Можливість використовувати танки як артилерійську установку і наявність, ймовірно, значної кількості боєприпасів для них на російських складах може створити певні проблеми для українських сил, які зараз проводять наступальні операції зі звільнення окупованих територій. Бо тепер Росія зможе збільшити кількість обстрілів українських позицій. А українські війська у свою чергу будуть змушені витрачати свої ресурси для знищення і цих російських танків. 
