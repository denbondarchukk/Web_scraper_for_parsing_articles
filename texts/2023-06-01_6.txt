AIM-7 Sparrow: як ці ракети посилять протиповітряну оборону України 
У черговий пакет оборонної допомоги для України від Сполучених Штатів серед іншого увійшли ракети з радіолокаційним наведенням AIM-7 Sparrow для протиповітряної оборони. 
Про виділення цього траншу оголосили 31 травня 2023 року. Вартість всього пакету підтримки – 300 мільйонів доларів. 
Це було перше офіційне повідомлення від США про передачу Збройним Силам України неназваної кількості ракет AIM-7. 
Авіаційні ракети у різних модифікаціях перебувають або раніше перебували на озброєнні різних країн світу. 
Також ці ракети застосовують у наземних та корабельних зенітно-ракетних комплексах під різними назвами. 
Це американське озброєння передають ЗСУ для посилення протиповітряної оборони на тлі постійних ракетних і авіаційних ударів російських окупантів по військових та об’єктах критичної інфраструктури. 
AIM-7 можуть знищувати різні повітряні цілі, такі як бойова авіація противника, крилаті ракети та безпілотники. 
Наразі достеменно невідомо, у які системи будуть інтегровані ракети Sparrow, але, вірогідно, ці авіаційні ракети не будуть застосовуватися українськими бойовими літаками. 
Хоч Україна і має досвід використання західного авіаційного озброєння із радянських літаків, які зараз перебувають на озброєнні Повітряних сил, але подібні рішення навряд чи вдасться використати для ракети AIM-7. 
Усе через те, що ця ракета має взаємодіяти із бортовим радіоелектронним обладнанням літака. Але відомо, що ні МиГ-29 ні Су-27, які наразі становлять основу української винищувальної авіації, не пристосовані до використання західних авіаційних ракет класу “повітря-повітря”. 
Водночас українські бойові літаки адаптували до застосування американських протирадіолокаційних ракет HARM, їх українські винищувачі застосовують для ураження РЛС зі складу російських ЗРК, контрбатарейних радарів, та сучасних самохідних ЗРК/ЗРГК, таких як «Тор» і «Панцирь-С1». 
Фото ураженого російського комплексу ППО «Тор-М2» ракетою HARM публікувалися ще минулого року. Протирадіолокаційна ракета вибухнула за кілька метрів над задньою частиною самохідної пускової установки, викликавши пожежу та уразивши електронні системи. 
Також українські літаки застосовують проти російських окупантів кориговані високоточні авіабомби з комплектом JDAM. 
Нещодавно стало відомо, що українські військові літаки радянського виробництва переобладнали під використання крилатих ракет Storm Shadow, які Україні передала Велика Британія. 
Минулого тижня міністр оборони України Олексій Резніков оприлюднив листівку з фронтовим літаком-розвідником Су-24МР, на який, імовірно, встановлена ця крилата ракета. 
Однак всі ці рішення реалізовували без значних змін радіоелектронного бортового обладнання і конструкцій літальних апаратів. Тому цей досвід навряд дозволить застосовувати західні ракети класу “повітря-повітря” українськими винищувачами, бо це потребує значного оновлення літаків та їхнього застарілого бортового обладнання. 
А з огляду на вік літаків МиГ-29 та Су-27, які потенційно могли б бути носіями ракет AIM-7 Sparrow, такі модернізації не мають сенсу. Скоро ці винищувачі випрацюють свій ресурс і не зможуть виконувати бойові завдання. 
Саме тому Україна просить міжнародних партнерів надати сучасні західні бойові літаки, попередньо це мають бути F-16. 
Цей винищувач американського виробництва спроможний використовувати майже всю лінійку авіаційного озброєння країн НАТО. 
Тому ймовірним способом застосування ракет AIM-7 може стати їхній запуск із наземних зенітно-ракетних комплексів. Для цього згодиться як радянська техніка, так і передані партнерами сучасні бойові машини. 
Та Україна може розраховувати не лише класичні AIM-7. Ще у січні американське видання Politico повідомило, що ЗСУ отримають від Сполучених Штатів зенітні ракети RIM-7 Sea Sparrow. Вони створені на основі авіаційної ракети AIM-7 Sparrow. 
Ця ракета з напівактивним радіолокаційним наведенням використовується для забезпечення протиповітряної та протиракетної оборони (ворожі протикорабельні ракети) військових кораблів в ближній зоні. RIM-7 відрізняються від базової версії оперенням, яке розкривається після виходу ракети з пускового контейнера. 
Тоді ж з’явилася інформація, що, за даними джерел американського видання, українська оборонна промисловість змогла інтегрувати ці американські ракети з самохідними пусковими установками радянського ЗРК «Бук». 
Передача ЗСУ засобів протиповітряної оборони і зенітних ракет до них пов’язана зі зменшенням запасів ракет до радянських комплексів ППО. До початку повномасштабного російського вторгнення вони складали основу протиповітряної оборони України. 
За понад рік широкомасштабної війни з російськими окупантами українська ППО відбиває постійні ракетні та авіаційні удари росіян та знешкоджує ворожі безпілотники різного призначення, які, зокрема, вражають і цивільну інфраструктуру в мирних українських містах. 
Тому запас зенітних ракет зменшується, а поповнити їх майже неможливо, тому що повноцінне виробництво ракет до радянських ЗРК було лише на території Російської Федерації. 
Низка держав, які підтримують Україну, передали зі своїх запасів ракети радянського зразка до різних систем ППО, але їхня кількість також обмежена, а інтенсивність російських повітряних ударів змушує українських військових витрачати боєзапас на знешкодження ворожих ракет і безпілотників. 
RIM-7 Sea Sparrow створена на початку 1960-их на базі авіаційної ракети класу “повітря-повітря” AIM-7 Sparrow для боротьби з протикорабельними ракетами. Виробляється компанією Raytheon. 
Одноступенева ракета RIM-7 має напівактивну радіолокаційну головку самонаведення. Для ураження цілі вона потребує підсвічування від РЛС – наведення, що входить у зенітний комплекс. 
Ракета має такі габарити: довжина – 3,7 м, діаметр – 0,2 м, розмах крила – 1 м. Стартова вага RIM-7 – 231 кг, а вага бойової частини – 40 кг. 
Для порівняння, ракета від ЗРК «Бук» 9М38 має значно більші габарити: довжину – 5,55 м, діаметр – 0,4 м, стартову вагу – 685 кг. 
Максимальна швидкість RIM-7 Sea Sparrow становить 2,5-3 Мах. 
Ракета може збивати повітряні цілі на максимальній дальності 19 км і на висоті від 8 метрів до 15 км. 
Варто нагадати, що минулого року Іспанія передала Україні наземні зенітно-ракетні комплекси малої дальності Aspide, які також відомі під назвою Skyguard Aspide. ЗРК озброєний ракетами Aspide або модернізованою версією Aspide 2000. Ці  ракети створені на основі ліцензованої версії американської ракети RIM-7E Sea Sparrow. 
Комплекс ППО Aspide може застосовуватися проти літаків, гелікоптерів, а також безпілотників, в тому числі і збивати крилаті ракети. 
Пускова установка комплексу з чотирма ракетами в окремих контейнерах та радіолокаційні антени підсвічування цілі розташовані на колісній платформі, що буксирується. Переважно ці ЗРК застосовують для оборони стаціонарних об’єктів. 
На рубежі 2000-х років щонайменше дві компанії зі Східної Європи показали свої варіанти адаптації пускової установки радянського ЗРК 2К12 «Куб» під ракети Sea Sparrow або ж їхні варіації. 
Однин з варіантів представила польська Wojskowe Zakłady Uzbrojenia (WZU). Презентація цього варіанту модернізації відбулась в 2008 році. Тоді направляючі пускової установки не  суттєво не змінювали. Представлений зразок демонстрували з двома ракетами Sea Sparrow і однією ракетою, яку вважають базовою для ЗРК «Куб». 
Technology is there. About 15 years WZU nr2 integrated Sea Sparrow into 2K12 ”Kub”. pic.twitter.com/EBQtNrtQGB 
— Kamil Sietes (@KSietes) January 6, 2023 
 
Також польська WZU показала варіант адаптації ЗРК «Куб» під американські зенітні ракети RIM-162 ESSM. 
Однак тоді на обидва варіанти модифікації радянського комплексу протиповітряної оборони покупців не було. Усі ці розробки так і залишились на стадії дослідних зразків. 
У 2011 році чеська компанія Retia презентувала варіант ЗРК «Куб» із трьома пусковими контейнерами зенітних ракет від системи ППО Aspide. Проте й ця розробка не знайшла своїх замовників. 
До речі, Чехія та Словаччина у рамках військової допомоги передає Україні комплекси 2К12 «Куб» та зенітні ракети до них. 
З міркувань безпеки ні українська сторона, ні інші країни не повідомляють деталей про співробітництво у оборонній сфері. Тому невідомо чи використали українські фахівці напрацювання своїх європейських колег по адаптації радянських ЗРК під ракети від США, чи вони самі спільно з американцями знайшли власні технічні рішення. 
Ракети AIM-7 Sparrow зняті з озброєння американських збройних сил, але ще експлуатуються у інших країнах. Ймовірно Україна може розраховувати на отримання значної кількості таких ракет для захисту від російських атак 
Хоч ми достеменно і не знаємо, як Україна використає отримані від Сполучених Штатів ракети, AIM-7 Sparrow все одно так чи інакше допоможуть поповнити боєзапас української протиповітряної оборони. Це забезпечить подальше ефективне знищення значної кількості ворожих повітряних цілей в українському небі. 
Ефективна робота ППО – суттєва складова успіху Сил оборони України у протистоянні російському повномасштабному вторгненню. І йдеться не лише про захист мирних міст. Збройні Сили України мають боротися з бойовою авіацією противника і захищати військові об’єкти від ракетних ударів та дронів-камікадзе. 
AIM-7 Sparrow 
американська керована ракета класу «повітря-повітря» середньої дальності 
Загальна інформація 
Виробник 
 Raytheon 
Розробка розпочалася   
1947  
Прийнята на озброєння ВМФ США  
1956  
Тактико-технічні характеристики 
Стартова вага 
231,2 кг 
Маса бойової частини 
39 кг 
Довжина 
3,7 м 
Діаметр 
0,2 м 
Розмах крил 
0,81 м 
Дальність пуску у передню півсферу 
70 км 
Швидкість польоту ракети 
 4 Махи 
