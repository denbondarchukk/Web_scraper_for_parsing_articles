Вантажівки TATRA – підкорення армії України. Ч2
Сімейства армійських вантажівок Tatra з 2020 року успішно задовольняє потреби українських військових. 
Сьогодні Tatra Trucks a.s. продовжує залишатися одним із визнаних розробників колісних військових транспортних засобів. 
Проте після розвалу «соціалістичного табору» компанії довелося пройти через «шторми». 
Виживати за умов ринкової економіки підприємству довелося за рахунок розширення лінійки модернізованого сімейства Tatra 815-2, випуск якого розпочали у 1989 році. 
У 2001 році 92% акцій Tatra, a.s. продають американській фірмі SDC International. Потім для складання та продажу вантажівок Tatra в США створюють фірму American Truck Company (АТС). 
Юридично машини під маркою ATC вважалися місцевою продукцією, що дозволяло виставляти їх на конкурси із закупівлі військових автомобілів для американських військових. 
Фірма базувалася у штаті Північна Кароліна на заводі відомого виробника будівельної та землерийної техніки Terex Corp., якій належали дві третини активів цього спільного підприємства. 
І нарешті у 2013 році через борги Tatra, a.s. продають на аукціоні фірмі Truck Development та змінюють назву на Tatra Trucks a.s. 
Таким чином Tatra повернулася назад до чеських підприємців. 
Ще у 2004 році завершилася розробка спеціалізованих важких армійських вантажівок серії 815-7 (Tatra 817). 
Модульний принцип, збережений під час проєктування цих машин, дозволив сформувати лінійку з колісною формулою від 4х4 до 10х10. 
Конфігурація кабіни дозволяє перевозити автомобіль у транспортному літаку С-130 Hercules, які використовують армії НАТО. Також конфігурація полегшує встановлення бронювання. 
У 2009 році Tatra уклала угоду з американською фірмою Navistar Defense про спільну розробку військових вантажівок та продаж їх на міжнародному ринку. 
Автомобілі сімейства Tatra 815-7 стають успішним продуктом компанії, який продається в армії країн Європи та Азії. 
Додатково створюєтеся серія автомобілів серії Force (815-6, до 2005 року – Tatra 816), спеціально розроблені для експлуатації в екстремальних умовах. 
У цій лінійці привертають увагу Tatra 815-6 моделі з колісною формулою 10х10 та навіть 12х12, які дуже сподобались індійським військовим. 
У 2005 році в Індії на базі шасі створюють самохідну пускову установку для трьох крилатих ракет PJ-10 BrahMos. 
Також Tatra не забувала про звичайні вантажівки для військових. У 2002 році Tatra, a.s. придбала права на випуск ROSS R210 і спільно з Renault Trucks створила його вдосконалений варіант із більш сучасними кабіною та двигуном. 
Нова машина отримала позначення Tatra R210M, але потім його змінили на Tatra 810-1R0R26 13177 6×6.1R (Tatra 810) для армії Чехії. 
Версії важких повнопривідних комерційних вантажівок серії 158, відомих під торговою назвою Phoenix, з’явилися у виробничій програмі у 2012 році. 
Створенню вантажівок сімейства Phoenix передувала угода між Tatra, a.s. та DAF Trucks N.V. (відділення корпорації PACCAR), укладене у серпні 2011 року. 
Його метою було постачання дизельних двигунів PACCAR та кабін DAF для нових моделей вантажівок Tatra, що дозволило б забезпечити їхню конкурентоспроможність на ринках Європи, а також продаж цих автомобілів через збутову мережу обох фірм. Вантажівки продаються як тиловий транспортний засіб. 
Нині Tatra Trucks a.s. пропонує своїм клієнтам дуже широкий вибір застосувань своїх шасі. 
У 2021 році компанія поставила новий рекорд з виробництва та постачання автомобільних шасі військового призначення – поставлено 1277 машин при плані 1220 машин. 
Українські замовники також звернули увагу на чеську компанію та почали активно закуповувати армійські шасі Tatra. 
Ще у 2020 році Державний концерн «Укроборонпром» вирішив розмістити модернізовані 220-мм пускові установки 9П140 (РСЗВ «Ураган») на шасі Tatra. 
Для цього обрали шасі з сімейства Tatra 815-7 з колісною формую 8×8. У 2021 році шасі доставили до підприємства «Шепетівський ремонтний завод» та розпочали роботи над новою реактивною установкою «Буревій». 
Спочатку «Буревій» випробовували на шасі Т815-7Т3RC1 без бронювання. Шасі – ергономічне, має високий рівень прохідності і максимальну швидкість понад 100 км/год. 
Початково Tatra Trucks a.s. розробила декілька варіантів 815-7 8×8. Варіант 815-790R99 38 300 8х8.1R має вантажопідйомність 24 700 кг та повну вагу у 38 000 кг. Двигун – дизель Tatra T3C-928-90 потужністю 408 к.с. Другий варіант 815-7M0R99 38 306 8х8.1R з вантажопідйомністю у 24 500 кг та теж повною вагою у 38 000 кг. Двигун – дизель Cummins ISMe 420 30 потужністю 416 к.с. 
Невиключно, що також 300-мм реактивна система залпового вогню «ВІЛЬХА» мала отримати шасі 8х8 від компанії Tatra. 
Спочатку для уніфікованої пускової установки ракетного комплексу «Нептун» використовувалось українське шасі КрАЗ-7634НЕ. 
Проте шасі КрАЗ показало на випробуваннях негативні результати та низьку надійність. 
У 2021 році ракетний комплекс «Нептун» почав переходити на перевірене шасі 815-7 з колісною формулою 8х8 від чеської компанії. 
На шасі Tatra поставили також рухомий командний пункт та транспортно-заряджальну машину, яка має транспортувати контейнери з ракетами для пускової установки. 
На початку лютого 2022 року повідомлялось, що закуплені у чеської компанії Tatra Export багатовісні шасі Tatra Т815-7Т3RC1 (для ракетного комплексу 360МЦ «Нептун») коштували Україні до 496 тисяч доларів за одиницю. 
Зокрема йдеться про кілька партій шасі, що були поставлені у червні – жовтні 2021 року, для виробництва пускових і транспортних машин зі складу рухомого протикорабельного комплексу. 
Переважно купували Tatra Т815-7Т3R31 8×8 R1, які йшли у двох варіантах, з вантажопідйомністю у першому у 21 710 кг, у другому – 21 880 кг. 
Шасі Tatra Т815-7Т3R31 6×6 R1, вантажопідйомністю 17 800 кг, купували по 319 тисяч доларів. Ці найпростіші, неброньовані модифікації, використовувались як база для транспортних машин. 
Всі шасі виготовлені у 2021 році. Комплектуються дизельним двигуном Tatra ТЗС-928.90 з об’ємом 12 667 куб.см, потужністю 300 кВт та максимальним крутним моментом 2100 Нм. 
Український комплекс має забезпечувати контроль територіальних вод і проливних зон, захисту військово-морських баз, інших берегових об’єктів та інфраструктури узбережжя. Для цих задач потрібне шасі, яке не підведе у критичний момент. 
Новий український багатофункціональний радіолокаційний комплекс «Мінерал-У» також у 2021 році встановили на шасі Tatra 815-7. 
Рішення прийняли через проблеми, які виникли у зв’язку з затримкою з постачанням шасі КрАЗ-7634НЕ колісної формули 8×8. 
Комплекс призначений для виявлення, класифікації надводних цілей на відстані до 500—600 км, а також видачі цілевказівки засобам ураження. У складі комплексу є активний і пасивний канали. 
«Мінерал-У» передусім призначений для роботи разом з береговим ракетним комплексом «Нептун». 
Також для українського оперативно-тактичного ракетного комплексу «Сапсан» розглядається використання нового шасі від компанії TATRA. 
Розробка ОТРК «Сапсан» для потреб міністерства оборони України мала бути відновлена у 2021 році. Роботи почалися ще у 2010 році. 
В Україні працювали над технічною документацією з переведення перспективного ОТРК на колісне шасі Tatra з колісною формулою 10х10. 
Tatra Trucks a.s. має досвід з роботами для важких ракетних комплексів. У каталозі компанії є серія Force (815-6) з колісною формулою 10х10 та навіть 12х12. Ці шасі можуть витримувати пускові установки для різних типів ракет. 
Перша дослідна батарея ОТРК «Сапсан» мала містити дві пускові та машини заряджання, а також дві машини керування, дивізіонного та батарейного рівня для проведення всього комплексу випробувань у максимально короткі терміни. 
Своєю чергою українська 155-мм артилерійська установка «Богдана» перейшла на шасі Tatra T815-7 8х8 лише у 2023 році. 
Цей концепт прийнято називати «Богданою 3.0», а версію на шасі МАЗ-6317 «Богданою 2.0». Першу версію поставили на шасі КрАЗ-63221. 
Однак ще у 2021 році завод-виробник вантажівок КрАЗ оголосив про банкрутство і замороження виробництва. Тому для серійного випуску САУ довелося шукати інший варіант. 
Тоді у проєкті з’явилася компанія «Українська бронетехніка», яка отримала завдання розробити та почати виробництво броньованих кабін для нового шасі. 
У 2021 році український оборонно-промисловий комплекс представив модель ЗРК середньої дальності СД-300. 
Заявлено, що комплекс протиповітряної оборони здатен уражати різноманітні повітряні і аеробалістичні цілі на відстанях до 100 км. 
До складу комплексу за планами мали увійти три самохідні пускові установки на автомобільних шасі Tatra 8х8. 
Комплекс включає командний пункт, станцію виявлення та цілевказівки 80К6ТМ, і причіпну станцію радіокорекції. 
У 241-ій окремій бригаді територіальної оборони пішли оригінальним шляхом та на шасі Tatra-815 8×8 встановили 100-мм зенітну гармату КС-19. 
Оскільки вона причіпна, їй початково потрібен зовнішній засіб пересування, як правило, середній гусеничний артилерійський тягач, проте встановлення на вантажівці розв’язує цю проблему. 
Радянська крупнокаліберна 100-мм важка причіпна зенітна установка призначена для ураження повітряних цілей. 
Повідомлялося, що Україна використовує частину гармат КС-19 для стрільби по наземних цілях. 
В червні 2022 року Україна замовила у Словаччини самохідні артилерійські установки Zuzana-2, які зроблені на модифікованому шасі Tatra 815-7 8х8. 
Також Данія, Норвегія та Німеччина погодились оплатити виробництво цих САУ для України. 
У 2022 році до України доставили самохідні гармати гаубиці Dana калібру 152-мм, які також зроблені на шасі Tatra Tatra Т815. 
При цьому ще у 2020 році Україна замовила партію модернізованих артилерийських установок DANA M2. 
Своєю чергою Данія передала Україні самохідні артилерійські установки Caesar, які зроблені на важкому шасі Tatra з колісною формулою 8×8 і броньованої кабіною. 
Проте повідомлялось, що з артилерійськими системами виникла низка технічних проблем, які потрібно було вирішувати у співпраці з виробником та українцями. 
Від Чехії Україна також використовує 122-мм реактивні установки RM-70, які встановлені на старих шасі Tatra T813 Kolos 8×8 та нових Tatra T-815-7. 
Артилерійська частина цієї РСЗВ – копія радянської РСЗВ БМ-21 «Град». Установка має 40 направляючих для 122-мм реактивних снарядів. 
Вона може використовувати усю номенклатуру радянських некерованих ракет, наприклад, 9M22 та 9M28, а також аналогічні боєприпаси іноземного виробництва. 
У січні 2023 року Чехія повідомила, що відправить в Україну ремонтно-евакуаційні машини TATRA TREVA 30. 
Бойова ремонтно-евакуаційна машина TATRA TREVA 30 базується на шасі чеської чотиривісної вантажівки Tatra Т815 8×8. 
Машина оснащена броньованою чотиридверною кабіною, яка захищає від вогню легкого стрілецького озброєння та уламків. БРЕМ має лебідку, здатну підняти вагу до 50 тонн, та потужний генератор. 
Державній службі України з надзвичайних ситуацій передали спеціальний аварійно-рятувальний автомобіль важкого типу САРМ-В на тривісному повнопривідному шасі Tatra T815 (6х6) з дворядною кабіною. 
Машина комплектується численним рятувальним інструментом. Унікальна конструкція та комплектація автомобіля дозволяє реалізовувати широкий спектр аварійно-рятувальних робіт у важкодоступній місцевості. 
Вантажівки Tatra поступають українським військовим також від благодійників. У листопаді 5 вантажівок на шасі Tatra 815 передав військовим фонд Порошенка. 
Співпраця української оборонної промисловості з чеською компанією Tatra Trucks a.s. дозволила розв’язати проблеми з шасі для різних пускових установок, проте для цього доводиться платити значні кошти. 
В цілому чеські компанії стали надійним українським тилом у Європі, які готові допомогти з вирішенням проблемних питань для ОПК України, який у деяких сферах не в змозі представити якісний виріб для військових у потрібний час. 
