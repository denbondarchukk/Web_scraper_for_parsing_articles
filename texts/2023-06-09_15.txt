Доля військових РФ, які відмовилися воювати з Україною
З початком повномасштабного вторгнення Росії в Україну російська армія зіткнулася з великою кількістю тих, хто не бажав воювати проти українців. 
Росія почала війну проти України без оголошення війни та ведення воєнного стану, що дозволяло у 2022 році російському військовослужбовцю на законних підставах подавати рапорт на розірвання контракту, чим багато хто користувався. 
Проте 21 вересня 2022 року президент Росії Володимир Путін підписав указ про мобілізацію. Наприкінці жовтня міністр оборони Сергій Шойгу прозвітував про закінчення мобілізації, і тоді Путін оголосив про закінчення призову. 
Проте відповідного указу не було підписано. Указ про мобілізацію в Росії діє до сьогодні. 
Таким чином, на цей документ продовжують посилатися російські суди, відмовляючи у звільненні зі служби, зокрема, тим контрактникам, які подали документи до вересня 2022 року. 
В російській армії військових, які відмовилися брати участь в бойових діях називаються «500-ми». 
Російські офіцери намагалися різними методами боротися з «500-ми» на місцях. 
В російських польових таборах виставлялися дошки ганьби, на яких були прізвища і зображення російських військовослужбовців, які не поїхали брати участь у так званій «спеціальній воєнній операції». 
До прикладу, у 2022 році на одній дошці 205-ї окремої мотострілецької козацької бригади виставили 303 особи, на більше імен не вистачило місця. 
Деякі офіцери пішли ще далі. Вони почали не приймати рапорти про розірвання військового контракту та незаконно ув’язнювати тих, хто їх подав. 
Відмовників почали відправляти у слідчі ізолятори на окупованих територіях, або ув’язнювати у концентраційних таборах. 
Потім для приниження військових, які відмолилися воювати проти українців, російське командування почало ставити у військові квитки штамп «Схильний до зради, брехні та обману». 
Ці штампи теж незаконні й деяким російським військовим вдалося у суді домогтися видачі нового документа без цієї мітки. 
Варто зазначити, що з початку вторгнення в Україну російських військових залякують тюремними термінами за відмову воювати. Спочатку суди були не такі вже й суворі – тим, хто втік з частини, частіше призначали умовне покарання або штраф. Але наприкінці 2022 року суди почали виносити вже вироки з реальними термінами ув’язнення. 
Інше рішення в тому, щоб не брати участь у війни, не бути мобілізованим, не стати ув’язненим – залишити Росію. 
Першим відомим російським військовим, який залишив Росію через небажання воювати проти українців, став молодший сержант російської армії, десантник Павло Філатьєв. 
У серпні 2021 року Філатьєв підписав новий контракт з міноборони РФ і приїхав до окупованого Криму, Феодосії, до 56-ї десантно-штурмової бригади. 
У ніч на 24 лютого 2022 року підрозділ Павла Філатьєва опинився на території України. За його словами, ніхто із командирів не пояснював, що відбувається. Те, що це повномасштабна війна з Україною, Філатьєв зрозумів, коли розпочалася масована артилерійська атака. 
За спогадами Павла, у перші дні війни, як і раніше, не було зрозуміло, в чому саме полягає завдання його підрозділу. В останній момент, за словами Флатьева, з’ясувалося, що колону відправляють на штурм Херсона. 
Варто зазначити, що Філатьєв брав участь у затриманні українців, яких потім інші російські окупанти вбивали. 
Під Миколаєвом військові дії для Павла Філатьєва закінчилися: він отримав травму ока і його евакуювали до Херсона, а потім до лікарні до Севастополя. 
Після цього він подає рапорт на розірвання контракту та звільняється. У серпні 2022 року стало відомо, що Павло Філатьєв виїхав із Росії за допомогою правозахисників з проєкту Gulagu.net. 
«Я незадоволений нашою владою приблизно з 2012 року, як і багато хто в країні. Але я ніколи не ходив на мітинги, не брав участі у політичному житті країни, у громадському житті. А зрештою що? Будь ласка, сам опинився на війні, яка мені взагалі не потрібна. Зараз треба розплачуватись за свою байдужість. Я вважаю, що цю війну необхідно якнайшвидше закінчити, сідати за будь-які “столи переговорів”. Звичайно, ми можемо нескінченно тепер один одному мстити, але правда в тому, що рік, два, десять – війна закінчиться однаково. Питання: якою ціною далі. Чим швидше громадяни в Росії хоча б перестануть боятися говорити “війна” і “ми не хочемо війни”, тим швидше вона закінчиться. Що від мене залежить, що я можу зробити – це, по-перше, розповісти про те, що я там бачив, а по-друге, як громадянин заявити свою позицію», – розповідав Павло Філатьєв. 
Перед від’їздом із Росії, після того, як опублікував книгу про війну «ZOV 56», протягом двох тижнів щодня змінював місце проживання, щоб його не вистежила російська влада. 
«Коли я почув, що начальство вимагає засудити мене до 15 років в’язниці за фейкові новини, я зрозумів, що тут я нічого не доб’юся, а мої адвокати нічого не зможуть зробити для мене в Росії», – розповідав Філатьєв. 
На цей час Павло Філатьєв перебуває у Європі та продовжує виступати проти війни Росії з Україною. 
Андрій Медведєв став першим відомим командиром з так званого «ПВК Вагнер», який виступив проти війни та зміг залишити Російську Федерацію. 
У січні 2023 року він перетнув кордон з Норвегією і потім подав прохання про надання притулку на території цієї країни. 
«Я негідник для вас. Я просто прошу ще раз звернути увагу на те, що я це усвідомив, нехай навіть пізно, але я це усвідомив і виступив проти цього всього», – розповідав Андрій Медведєв. 
Медведєв зазначив, що він мав дві причини втекти з Росії. По-перше, за словами ексбійця, він усвідомив, що війна Росії проти України була абсолютно неправильною. Друга причина — внутрішня жорстокість у лавах «ПВК Вагнера». 
Росіянин повідомив, що найманці без вагань убивали всіх, хто висловлювався проти наказів. 
«Якщо хтось відмовлявся виконувати наказ, його розстрілювали за законами воєнного часу», – пояснив він. 
За його словами, лише за 10 днів, коли він був на зборах найманців, було кілька подібних випадків. 
Проте у травні 2023 року попри загрози життю Андрій Медведєв, який втік до Норвегії, захотів назад до Росії. 
Андрій Медведєв заявив, що він почував себе «хлопчиком у великій грі» і більше не бажає залишатися її частиною. 
«Побачимо, що буде в Росії. Якщо мене вб’ють – добре. Не вб’ють – велике спасибі. Якщо житиму – ще більше спасибі», – заявив Андрій Медведєв. 
У 2023 році Росію залишив капітан Федеральної служби охорони РФ Гліб Каракулов, який працював до середини жовтня 2022 року інженером в управлінні, яке забезпечувало для президента Росії Володимира Путіна секретний зв’язок. 
Каракулов засудив війну РФ проти України. У Росії проти нього порушили справу про дезертирство. 
«Вся інформація, яку Путін отримує, – лише від людей, які безпосередньо близькі. Він живе у своєрідному інформаційному вакуумі», – стверджує офіцер спецзв’язку. 
За словами колишнього співробітника ФСО, він «просто не міг перебувати на службі у цього президента». Він назвав Путіна «воєнним злочинцем». 
У жовтні його відправили у відрядження до Казахстану. Туди ж приїхали його дружина і дитина. Звідти в останній день відрядження Каракулова він із сім’єю вилетів до Стамбула за службовим паспортом. 
Більшість його колишніх колег із ФСО у публічних розмовах, за словами Каракулова, підтримує Путіна та війну. 
«Співробітники ФСО постійно перебувають навколо президента. Ви можете просто зайти і дати зрозуміти, що це злочин. І у ваших руках можливість дуже швидко зупинити це божевілля», – заявив Каракулов. 
У березні 2023 року в Барнаулі суд засудив до 6,5 років колонії суворого режиму майора ФСО Михайла Жиліна, який втік до Казахстану через війну РФ з Україною. 
Він працював начальником зміни в управлінні спеціального зв’язку та інформації ФСО Росії у Сибірському федеральному окрузі, відповідав за урядовий зв’язок Володимира Путіна з регіонами та формально мав доступ до державної таємниці, через що йому було заборонено виїзд за межі країни. 
У вересні 2022 року Жилін перетнув кордон Росії та Казахстану, був затриманий, але незабаром відпущений під підписку про невиїзд. Він просив політичного притулку, але у грудні його депортували до Росії. 
Багато випадків відмови від відправки в Україну були серед російських льотчиків. Вони не розуміли навіщо воювати проти України. 
Нещодавно стало відомо, що лейтенант ПКС РФ Дмитро Мішов нелегально переходив кордон з однією з країн Балтії. 
Він став першим діючим льотчиком російського війська, який втік з країни з 24 лютого 2022 року. 
«Посада в мене була помічник командира вертольота. Далі я став штурманом-оператором бойового гелікоптера. Служив у військовій частині міста Острів», – розповів Дмитро Мішов. 
Вночі 24 лютого, коли Володимир Путін оголошував початок повномасштабного вторгнення в Україну, Дмитро Мішов спав у казармі в Білорусі. Прокинувся він від повідомлення, що треба вилітати до Гостомеля під Києвом. 
У результаті виліт скасували через втрати: «Ось коли сказали, що втрат немає, першого ж дня у мене загинув однокурсник. Там втратили п’ять бортів і два екіпажі». 
Розуміючи, до чого йде, Мішов ще 21 січня 2022 року подав рапорт про звільнення зі збройних сил, але піти до початку війни не встиг, тому й опинився в Білорусі. 
Дмитро каже, що не брав участі у бойових діях, жодного разу не залітав на територію України, а лише перевозив на гелікоптері Ми-26 різні вантажі для російської армії територією Білорусі. 
Там він пробув до квітня 2022 року, коли його відправили назад до частини, щоб він продовжив оформляти своє звільнення. 
«Я військовий, я маю захищати свою країну від агресії. Я не маю брати участі, не маю бути співучасником злочину. Чомусь нам так і не пояснили, через що ця війна почалася. Чому ми маємо нападати на українців та вбивати їх, знищувати міста? І у половини українців, скажімо, родичі в Росії. Не зовсім зрозуміло, навіщо нам треба їх вбивати. Я думаю, що це все робиться тільки для збереження влади однієї людини, конкретної – Путіна. Він у такий спосіб вирішив просто зміцнити свою владу. Подумав, що то гарна ідея», – розповів Дмитро Мішов. 
Настрої в армії, каже Мішов, зараз різні: невеликий відсоток його товаришів по службі повністю підтримує війну, невеликий відсоток різко її засуджує. Проте більшість просто незадоволені своїм становищем, коли вони повинні воювати, отримуючи свою колишню зарплату контрактника (офіцери-льотчики з усіма надбавками отримують на місяць (80-90 тисяч рублів – десь тисяча доларів), тоді як новобранцям держава обіцяє тепер по 204 тисячі рублів на місяць. 
15 жовтня наказ про звільнення Мішова скасував командир частини. Офіцерові зателефонували і повідомили, що він має повернутися до розташування ескадрильї. 
Мішов спробував оскаржити скасування свого звільнення в суді, але програв справу. Розмову про відправку на війну командування провело з офіцером у п’ятницю 27 січня 2023 року, на фронт він мав вирушати 31-го. 
Усі вихідні офіцер думав, які є варіанти не їхати воювати – так, щоби не сісти у в’язницю. «Я вирішив перерізати вени, – каже він. – Не сильно, але так, щоб потрапити до шпиталю». 
Мішов розраховував, що після цього йому змінять категорію придатності і все ж таки дадуть звільнитися. Досить швидко з’ясувалося, що і цей план не спрацює, уникнути відправки на фронт так не вийде, а ось перспектива кримінальної справи стає цілком реальною. 
«Ось коли я всі способи перепробував. Коли вже в лікарні мені сказав лікар, що так ніхто не звільняється. Що всі повертаються назад до частини. Я вирішив тікати», – каже Мішов. 
9 червня 2023 року влада Литви заявила, що пілот Військово-космічних сил Росії Дмитро Мішов, який втік від війни проти України, перебуває на литовській території. 
