Dana – тернистий шлях до озброєння ЗСУ 
Публікація про озброєння 56-ї окремої мотопіхотної Маріупольської бригади ЗСУ чеськими 152 мм самохідними артилерійськими установками DANA-M2, наштовхнула на думку нагадати, що це за система та як вона потрапила до Сил оборони України. 
Зараз ці колісні САУ допомагають українським артилеристам знищувати російських окупантів на фронті. 
Ще до повномасштабного російського вторгнення Україна розглядала можливість закупівлі у Чехії 26 гаубиць DANA для ЗСУ. Вони мали заміни наявні на озброєнні застарілі причіпні гармати Д-20 та самохідні артилерійські установки 2С3 «Акація». 
У 2020 році стало відомо, що контракт на придбання САУ DANA з чеською компанією Excalibur Army уклали ще у 2018 році. 
Спочатку розглядався варіант закупівлі 66 самохідних артилерійських установок з наявного парку чеської армії, які перед продажем мали пройти технічне обслуговування та модернізацію до версії DANA-M2. Вартість однієї установки тоді становила 1,465 млн доларів. 
У підтвердження цієї інформації було оприлюднено скановану копію документу за 7 вересня 2018 року: 
У такому варіанті чеська САУ демонструвалась в Україні на Міжнародній виставці озброєнь «Зброя та безпека» у 2018 році, що свідчило про зацікавленість сторін у співпраці щодо постачання цих артилерійських систем. 
Вибір українських військових був зроблений за результатами аналізу та порівняння наявних зразків артилерійських систем подібного типу та відповідності сучасним технічним вимогам фахівцями Міноборони та Генштабу ЗСУ. 
Однак, станом на листопад 2020 року, Міністерство оборони України, зменшило кількість запланованих до закупівлі САУ до 26 одиниць у версії DANA-M2. При цьому окремо наголошувалося, що контракт передбачає поставку артилерійських систем нового виробництва, які не були у використанні. Закупівля здійснюється через державну компанію «Укрспецекспорт». Вартість однієї САУ DANA у версії М2 залишилась майже незмінною – в межах 1,5 млн доларів. 
Окрім придбання артилерійських установок також було замовлено 152 мм артилерійські боєприпаси зі збільшеною дальністю стрільби до 25,5 км типу DN1CZ. 
У листопаді 2020 року, пресслужба Державної компанії «Укрспецекспорт» повідомила, що у Чехії на підприємстві Excalibur Army spol. s.r.o. вже виготовляють САУ DANA-M2 для України. 
У квітні 2021 року Міноборони повідомило, що на Рівненському військовому полігоні проходять випробування 152-мм самохідної гаубиці DANA-M2 виробництва Чеської Республіки. 
САУ проходили функціональні, ходові та вогневі тестування в умовах, максимально наближених до бойових. 
“Рівненський полігон відповідає необхідним критеріям для проведення функціональних випробувань у повному обсязі. Тут все по-бойовому. Стрільба ведеться по завчасно визначених цілях з непідготовленої вогневої позиції, яку займають з ходу. У нашому випадку максимальна дальність пострілу становить 18 кілометрів. Екіпаж висувається в заданий район, отримує координати цілей та відкриває вогонь, після чого негайно відходить на запасні позиції”, — розповідає голова комісії з проведення функційних випробувань полковник Сергій Мусієнко. 
До складу випробувальної комісії тоді входили фахівці артилерійських підрозділів, технічні спеціалісти, а також офіцери підрозділів із досвідом бойових дій, які в майбутньому планують експлуатувати це озброєння. 
Також у комісії були представники науково-дослідницького відділу розвитку ракетного озброєння та військової техніки тактичного та оперативно-тактичного призначення управління розвитку озброєння і військової техніки Сухопутних військ Збройних Сил України. 
Випробувальна програма містила 18 різних перевірок включно зі стрільбами. За даними чеського видання Czech Defence Journal DANA M2 успішно пройшла всі випробування українських військових. САУ довела здатність успішно завдавати вогневе ураження, як самостійно так і в координації з іншими артилерійськими системами, завдяки ефективній цифровій системі управління вогнем. 
Також українські військові, за даними видання, відзначили швидкість розгортання та згортання артсистеми на позиції. Зокрема час від моменту зупинки на до пострілу складає 40 секунд. Стільки ж часу минає від останнього пострілу до від’їзду з позиції. Представники ЗСУ були задоволені і ходовими можливостями колісного шасі. 
Після російського повномасштабного вторгнення у лютому 2022 року, САУ vz. 77 DANA почали надходити до Збройних Сил України. Невідомо, чи надішли ці артилерійські системи, як військова допомога від країн в яких вони раніше перебували на озброєнні, чи САУ були закуплені. 
У травні 2022 року відео зі стрільбами оприлюднив український військовий у соціальній мережі. Він нарисав, що відео було зроблено у квітні, але оприлюднене пізніше. 
Наприкінці того ж року, 110-та окрема механізована бригада імені генерал-хорунжого Марка Безручка ЗСУ опублікувала відео з цією САУ. 
Вже на початку 2023 року, у соцмережах з’явилося відео з самохідною артилерійською установкою DANA-M2, яка була завантажена на трал. А невідомий автор відеоролика за кадром стверджував, що незабаром гаубицю відправлять в Україну. 
На початку 2024 року 56-та окрема мотопіхотна Маріупольська бригада ЗСУ опублікувала відео з бойовою роботою САУ DANA-M2. 
Згодом інформаційне агентство Міноборони АрміяInform повідомило, що Україна отримала від Чехії 26 самохідних артилерійських установок DANA-M2. 
Разом із самохідними установками Україна отримала від Чехії снаряди DN1CZ до них з дальністю стрільби до 25,5 км. Цифра переданих нових САУ, може свідчити про реалізацію угоди з чеською компанією Excalibur Army щодо прямої закупівлі озброєння, яку уклали ще до початку російського масштабного вторгнення. 
Самохідна артилерійська установка ShKH vz. 77 DANA була розроблена наприкінці 70-х років у колишній Чехословаччині, серійне виробництво було налагоджено на підприємстві ZTS Dubnica у місті Тренчин (у сучасній Словаччині). 
Самохідна артилерійська установка використовує в якості шасі модифікований варіант Tatra 813 з колісною формулою 8×8 і двома передніми керованими парами коліс. Возимий боєкомплект – до 60 снарядів. САУ розвиває максимальну швидкість по шосе – до 80 км/годину. Екіпаж – 5 військовослужбовців. 
У передній частині шасі знаходиться кабіна у якій розташовані робочі місця водія та командира. Доступ до них здійснюється через два верхні люки. Бойове відділення з поворотною баштою знаходиться посередині. 
У лівій частині від гармати з довжиною ствола близько 39 калібрів, знаходяться робочі місця навідника і заряджаючого, розташовані тандемом, за ними — механізована укладка зарядів. У правій частині — робоче місце другого заряджаючого, а перед ним знаходиться механізована укладка снарядів. Посередині башти знаходиться лафет гаубиці, а також рухома стрічка, призначена для видалення використаних гільз. Над стволом гармати розміщено механізм досилання. Наведення гармати здійснюється за допомогою електрогідравлічної системи або резервного ручного механізму. 
Доступ до лівої частини здійснюється через бічні двері або верхній люк. На турелі посадкового люка другого зарядного встановлено великокаліберний кулемет 12,7 мм. У задній частині колісного шасі шасі знаходиться моторне відділення. 
Особливість DANA в тому, що її напівавтоматична система заряджання може працювати при будь-якому куті піднесення ствола. Ефективна дальність вогню становить 18,7 км, а максимальна дальність 20 кілометрів. 
Окрім Чехословаччини їх експлуатували й інші країни соцтабору – Польща та СРСР, в останньому їх було придбано для випробувань, але після розпаду утилізовано. Після розпаду Чехословаччини, Чехія та Словаччина успадкували значну кількість цих артилерійських установок, які реалізовують зацікавленим країнам. Після російського повномасштабного вторгнення, ці артилерійські системи надішли до України. 
У 1980-х роках створили модернізований варіант ShKH Ondava, який мав на меті підвищити тактико-технічні характеристики самохідної гаубиці. САУ отримала довший ствол – 47 калібрів, нове дульне гальмо, новий автомат заряджання та інші покращення. Максимальна відстань вогню зросла до 30 км. Проєкт був закритий під час розпаду Чехословаччини. Технічні напрацювання згодом були використані у словацькій САУ Zuzana. 
Вже у Чехії була розроблена модифікація DANA-M1 CZ компанією Excalibur Army і представлена у 2011 році. На ній була встановлена нова система управління вогнем, засоби навігації, модифіковане шасі з двигуном T3-930. Варіант САУ DANA-М1 перебуває на озброєнні збройних сил Чехії, Польщі, Грузії та Азербайджану. 
Модифікація ShKH MODAN розроблена в Словаччині. У ній були поліпшені дальність, точність та темп стрільби.  Вона отримала модернізовану бортову систему управління вогнем, завдяки чому вдалось зменшити обслугу з 5 до 4 чоловік. Згодом з’явилися словацькі колісні САУ Zuzana і Zuzana 2. Але про них ми розповімо у нашій іншій статті. 
Також є польська модифікація 152-мм vz.77 DANA під назвою DANA-T. На ній  встановлено систему управління вогнем Topaz виробництва WB Electronics. 
Є і значно модернізована чеська версія оригінальної 152 мм ShKH vz. 77 DANA під назвою DANA-M2. Ця артилерійська система отримала нову кабіну, яка відповідає класу захисту по STANAG 4569A, має покращені характеристики комфорту, ергономіки, нові фільтровельтинаційну та опалювальну системи. 
САУ отримала сучасну систему управління вогнем та кілька інших удосконалень, які поліпшили її можливості. Зміни також торкнулись трансмісії, двигуна (доведений до версії Tatra T3-930-52M, V12). 
Ці чеські артилерійські установки калібру 152 мм, посилили українські Сили оборони на фоні зношення артилерійських систем ще радянського виробництва. 
