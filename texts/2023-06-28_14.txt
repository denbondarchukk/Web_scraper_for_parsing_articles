Громадянська війна в РФ: перебіг та втрати сторін
23 червня 2023 року власник приватної військової компанії “Вагнер” заявив, що їхні позиції на Луганщині обстріляла російська армія. Прігожин оголосив, що у відповідь 25 тисяч бойовиків починають “Марш справедливості” проти військового керівництва РФ – міністра оборони Сергія Шойгу та начальника генерального штабу ЗС РФ Валерія Герасімова. 
Він пообіцяв знищувати всіх, хто перешкоджатиме його діям. Прігожин заявив, що вбиватиме силовиків, які виставлятимуть блокпости і збиватиме авіацію, яка діятиме проти найманців. 
Російська держава кваліфікувала такі дії як збройний заколот. ФСБ РФ відкрила кримінальну справу проти Прігожина. Наступного дня президент РФ Путін віддав наказ нейтралізувати вагнерівців. 
“Мілітарний” вирішив скласти власну хронологію подій, зібрати дані про втрати з обох сторін, а також проаналізувати їхні успіхи та прорахунки. 
Вагнерівці вирушили пізно вночі 23 червня, а вже наступної доби увійшли в Ростовську область Росії з окупованого Луганська. Згідно із заявою Пригожина, близько 3:00 під час руху одну з колон техніки обстріляв російський вертоліт Ми-35. Його одразу ж збили. 
Не раніше шостої години найманці увійшли на околиці обласного центру. В колонах були танки, БТР, бронемашини, а також вантажівки та легкові автомобілі. 
Техніка заїхала до міста повз барикади з автобусів, якими перекрили дорогу вночі. На кадрах видно, як за проходженням техніки на одній з АЗС пасивно спостерігають бійці спецпідрозділу “ОМОН” російського міністерства внутрішніх справ. 
Колона техніки дійшла до центру міста не зустрівши опору. Бійці з білими та червоними розпізнавальними пов’язками зайняли оборону на вулицях довкола штабу Південного військового округу (ЮВО). Також озброєні загони оточили будівлі головних управлінь ФСБ та МВС в Ростовській області. 
Місцеве населення зустріло найманців позитивно хоч вже і бачило у новинах офіційні заяви влади про заколот. 
Близько 7:30 ранку Євгеній Прігожин заявив, що усі об’єкти силовииків в Ростові, включно зі штабом південного військового округу міноборони РФ і військовим аеродромом “Миллерово”, під їхнім контролем. 
Бойовики не відправляли окрему колону на військовий аеродром. Вони захопили його силами наявного там гарнізону. Ще з середини 2022 року цей об’єкт спільно використовували ПКС РФ та пілоти ПВК “Вагнер”. Звідси здійснювали вильоти їхні Су-24М та Су-25. 
Близько 8 ранку підконтрольні Прігожину телеграм-канали виклали відео його розмови з генералами з ГРУ та МО РФ в штабі Південного військового округу. Прігожин висунув ультиматум: якщо до нього не приїдуть міністр оборони Сергій Шойгу та начальник генштабу РФ Валерій Герасимов – найманці блокуватимуть Ростов і підуть на Москву. 
Поки одна група “брала” Ростов, інша – перетнула українсько-російський кордон північніше. Жодного опору на прикордонному переході “Бугаївка” у Воронезькій області найманці не зустріли. 180 силовиків покірно вишикувалися перед вагнерівцями без зброї. 
Угрупування, що рухалось на Москву, в реальності могло налічувати близько 5000 бійців. Його очолив старший офіцер ПВК “Вагнер” Дмітрій Уткін. Колона не намагалася зайняти міста, через які вона проходила. Але залишала за собою ар’єргарди для захисту тилів. Рух колон прикривали комплекси ППО “Панцирь-С1” та “Стрела-10”. 
В районі Богучар на трасі М4 колона, що зайшла з Луганщини об’єдналася з частиною сил “Вагнера”, які вирушили з окупованого Ростова. 
За 60 кілометрів до Воронежу по федеральній трасі М-4 “Дон”  колона із Ростову зустріла ряд барикад із муніципальної техніки котрою намагались заблокувати проїзд. Але її розчистили важкою технікою. 
Близько 10:40 поблизу населеного пункту Рогачівка колону найманців атакувала російська тактична авіація. На трасу, якою йшов активний потік військових та цивільних авто скинули авіаційні бомби. 
Не раніше 11:30 місцевими жителями були помічені загони “вагнерівців”, що просувались на південно-східних околицях Воронежа, неподалік місцевого інституту МВС. 
Там зав’язались короткі сутички між передовими групами ПВК “Вагнер” та підрозділами Росгвардії. Росгвардія втекла, покинувши зброю і кілька БТР. Колона “вагнерівців” під командуванням Дмитра Уткіна продовжила рух у бік Москви. 
Бої також супроводжувались нальотом бойової авіації федеральних сил. Принаймні один ударний гелікоптер Ка-52 обстріляв некерованими ракетами колону найманців на перехресті траси М-4 та вул. Димітрієва в Воронежі. В результаті удару вразили декілька машин найманців. 
Після атаки армійської авіації РФ у Воронежі, вагнерівці, у свою чергу, спробували збити гелікоптер Ка-52. Розгорнутий у бойове положення ЗРК “Стріла-10” виконав пуск ракет, проте завдяки бортовим засобам РЕБ йому вдалось ухилитись від них. 
Близько 12:30 в результаті бойових дій один із паливних бункерів місцевої воронезької нафтобази був уражений та вибухнув. За однією із версій у нього влучила зенітна ракета вагнерівців. Станом на 14 годину дня боротьба з пожежею на нафтобазі тривала, там усе ще горів резервуар із паливом обсягом 5 тисяч кубів. 
В результаті вже іншого пуску ракети невідомого зенітного розрахунку гелікоптер таки збили. Два члени екіпажу загинули. 
 
Під час проходження Воронезької області повітряно-космічні сили РФ втратили повітряний командний пункт на базі літака Ил-22М11. 
Відео з падінням палаючої машини опублікували у соцмережах. Російский пропагандист Ілля Туманов оприлюднив інформацію про бортовий номер втраченого літака – RA-75917. 
Імовірно, військовий борт повертався після виконання бойового завдання на окупованих територіях України, був помилково розпізнаний вагнерівцями як один з ударних літаків та був збитий зенітним комплексом “Панцирь-С1” на марші. 
За інформацією російських пропагандистів, Прігожин згодом пояснив удар по Ил-22М11 тим, що “дурень ппошник” збивав усе, що йшло на зліт в районі руху ПВК “Вагнер”. 
Відомо, що під час руху, невелика група автомобілів відокремилась в напрямку Борисоглебську, проте подальші її дії відслідкувати важко. Це породило спекуляції про намір вагнерівців захопити ядерні боєприпаси, що зберігаються у військовій частині “Воронеж-45”. 
Станом на 13:00, передові колони “Вагнеру” успішно подолали адмінкордон та увійшли на територію Липецької області. 
В регіоні колони зупинялись лише для подолання перешкод, які створювала місцева влада. За наказом федерального уряду вона блокувала дороги технікою і перекопувала шляхи траншеями. 
Колонам “Вагнера” вдалося здійснити марш через Липецьку область без особливих перешкод. Також без опору пролетіли Тульську область, за якою була вже Московська. 
За словами командувача Росгвардії Віктора Золотова так сталося, бо всі наявні сили стягнули до Московської області. 
Основним рубежем оборони Москви мала стати річка Ока на півдні Московсщини в районі Коломни, Кашири та Серпухова. Береги річки в тому районі сполучають п’ять мостів: два великі магістральні на шляху трас М2 та М-4, а також три менших через Серпухов, та Каширу. 
 
У самій столиці ще з вечора 23 червня почалась підготовка до оборони. У місто стягували усі доступні підрозділи силових відомств та бронетехніку. На в’їздах обладнали блокпости з вогневими позиціями. На Московській кільцевій дорозі проїзд заблокували вантажівками з піском. 
Також у зв’язку з підготовкою до оборони було повністю припинено рух по Москві-ріці та обмежено роботу причалів. Підрозділи Росгвардії зайняли позиції вздовж Каширського шосе на в’їзді до Москви. 
Але до цієї нашвидкоруч сформованої лінії оборони “Вагнер” так і не дістався. Останнє місце, в якому їх бачили – місто Єфремів Тульської області, що знаходиться приблизно за 300 км від Москви. 
За словами Прігожина, близько 20:00 він розвернув колону в 200 кілометрах від Москви. Загалом вагнерівці проїхали менш ніж за добу 780 кілометрів. 
За першу добу громадянської війни Росія втратила 7 повітряних суден. Зокрема, три гелікоптери РЕБ Ми-8МТПР-1 та три ударні гелікоптери – Ми-35, Ка-52 і Ми-28. А також розвідувально-командний літак Ил-22М11. Щонайменше 13 осіб із екіпажів бортів загинуло, кілька екіпажів – поранені. 
Достовірно відомо також про захоплення у федеральних сил двох бронемашин: одного Тигр-М та одного КамАЗ-435029. 
В ході авіаційних ударів військові ПВК “Вагнер” достовірно втратили бронемашину АМН-590951, два пікапи УАЗ з кулеметами ДШК, а також певну кількість армійських вантажівок та цивільних фур. Про кількість втрат серед особового складу достовірно нічого невідомо. 
Головними перевагами, якими заручились найманці під час рейду на Москву, стала його раптовість, зухвалість і швидкість. Сприяло найманцям і те, що всі боєздатні підрозділи ЗС РФ на момент початку конфлікту були в Україні на фронті. Підрозділи “Вагнеру”, які знялись з пунктів постійної дислокації та організовано вирушили у столицю, стали справжнім шоком для влади, котра не могла довгий час прийняти необхідних рішень окрім як стягування силовиків під стіни Кремля. 
Марш великої кількості підрозділів є однією із найскладніших операцій через необхідність правильної взаємодії та координації. Командування приватної військової компанії показало високий професійний рівень – на голову вищий за той, який продемонструвала регулярна російська армія 24 лютого 2022 року. 
Найманці рухались не однією єдиною колоною у декілька кілометрів, а розбили свої сили на декілька груп, котрі пересувались з інтервалами. Машини у колонах часто рухались із великою дистанцією та були прикриті мобільними системами ППО, такими як “Панцирь-С1”. 
Також під час руху військовими виставлялись передові підрозділи для дорозвідки шляху, а також ар’єргардні команди, котрі прикривали основні сили. Усе це у комплексі допомогло звести втрати у техніці під час атак до мінімуму. 
Необхідно зауважити, що російська армія та внутрішні війська виявились неготовими до подібних ситуацій та потенційних проривів ворожих сил в оперативний простір. У глибокому тилу Росії просто не знайшлось сил для того, щоб зупинити ворожу техніку, а підрозділи прикордонників та Росгвардії виявились не готові до конфронтації та масово ігнорували рух ворога або ж і зовсім складали зброю. 
Також відомо, що російські пілоти армійської авіації масово відмовились виконувати бойові вильоти, тому гелікоптером Ми-35, який найманцям вдалося збити, довелось керувати офіцеру високого рангу. 
Описані вище події – результат складних соціальних та політичних процесів у структурі РФ, що показово демонструють деградацію інституцій країни, яка яскраво проявилась під час російсько-української війни. 
